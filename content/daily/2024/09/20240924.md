---
title: NGC 6727：咧受氣 ê 人熊星雲
date: 2024-09-24
publishdate: 2024-09-24T11:45:00+0800
tags: [NGC 6723, NGC 6726, NGC 6727, NGC 6729, IC 4812, 人熊星雲, 南冕座, 獵戶座, 水素, 反射星雲, 恆星工場, 球形星團]
hero: https://apod.nasa.gov/apod/image/2409/Baboon_ZhangYu_960.jpg
summary: 這區厚塗粉 ê 所在當咧形成恆星。
---

{{% apod %}}

- 原始文章：[NGC 6727: The Rampaging Baboon Nebula](https://apod.nasa.gov/apod/ap240924.html)
- 影像來源 kah 版權：[Alpha Zhang](https://www.astrobin.com/users/shyzhang127/collections/) & [Ting Yu](https://www.astrobin.com/users/lihao19943/)
- 探索你 ê 宇宙：[Random APOD Generator](https://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] NGC 6727：咧受氣 ê 人熊星雲
這區厚塗粉 ê 所在當咧形成恆星。
這區是倚 [南冕座][Corona Australis] 方向 500 [光年][light-years] 遠 ê 所在，是一區大型 [分子雲][molecular cloud] 複合體。
Tùi 一寡人來講，伊 [看起來就敢若是][resembles] 一隻咧受氣 ê [人熊][baboon]。
伊到咱 ê 距離，大約仔是 咱到彼个有名 ê [恆星工場][stellar nursery] [獵戶座星雲][Orion Nebula] 距離 ê 3 分 1。
咖啡色 [塗粉雲][dust] kah 較光 ê 星雲濫做伙，kā [銀河系][Milky Way] 內底 較遠 ê 背景星 ê 光 閘牢矣，嘛 kā 藏 tī 雲內底，當咧形成新恆星 ê 現象 [閘牢矣][obscure from view]。
[相片][featured image] 內底 [塗粉構成 ê 生物形體][dust creature]，目睭 ê 部份是藍色 [反射星雲][reflection nebula] [NGC 6726, 6727, 6729][NGC 6726, 6727, 6729], kah [IC 4812][IC 4812]。
紅色 ê 喙是 [水素 發出 ê 光][light emitted by hydrogen]。
人熊星雲 倒爿頂懸是 [NGC 6723][NGC 6723]，是一个 3 萬光年遠 ê [球形星團][globular cluster]。

## [POJ] NGC 6727: Leh siūⁿ-khì ê Lâng-hîm Seng-hûn
Chit khu kāu thô͘-hún ê só͘-chāi tng-leh hêng-sêng hêng-chhiⁿ.
Chit khu sī óa Lâm-bián-chō hong-hiòng 500 kng-nî hn̄g ê só͘-chāi, sī chi̍t khu tōa-hêng hun-chú-hûn ho̍k-ha̍p-thé.
Tùi chi̍t kóa lâng lâi-kóng, i khòaⁿ--khí-lâi to̍h káⁿ-ná sī chi̍t chiah leh siūⁿ-khì ê lâng-hîm.
I kàu lán ê kī-lī, tāi-iok-á sī lán kàu hit-ê ū-miâ ê hêng-chhiⁿ kang-tiûⁿ La̍h-hō͘-chō Seng-hûn kī-lī ê 3 hun 1.
Ka-pi-sek thô͘-hún hûn kah khah kng ê seng-hûn lām chò-hóe, kā Gîn-hô-hē lāi-té khah hn̄g ê pōe-kéng chhiⁿ ê kng cha̍h-tiâu--ah, mā kā chhàng tī hûn lāi-té, tng-leh hêng-sêng sin hêng-chhiⁿ ê hiān-siōng cha̍h-tiâu--ah.
Siòng-phìⁿ lāi-té thô͘-hún kò͘-sêng ê seng-bu̍t hêng-thé, ba̍k-chiu ê pō͘-hūn sī nâ-sek hoán-siā seng-hûn NGC 6726, 6727, 6729, kah IC 4812.
Âng-sek ê chhùi sī chúi-sò͘ hoat--chhut ê kng.
Lâng-hîm Seng-hûn tò-pêng téng-koân sī NGC 6723, sī chi̍t-ê 3 bān kng-nî hn̄g ê kiû-hêng seng-thoân.

## [KIP] NGC 6727: Leh siūnn-khì ê Lâng-hîm Sing-hûn
Tsit khu kāu thôo-hún ê sóo-tsāi tng-leh hîng-sîng hîng-tshinn.
Tsit khu sī uá Lâm-bián-tsō hong-hiòng 500 kng-nî hn̄g ê sóo-tsāi, sī tsi̍t khu tuā-hîng hun-tsú-hûn ho̍k-ha̍p-thé.
Tuì tsi̍t kuá lâng lâi-kóng, i khuànn--khí-lâi to̍h kánn-ná sī tsi̍t tsiah leh siūnn-khì ê lâng-hîm.
I kàu lán ê kī-lī, tāi-iok-á sī lán kàu hit-ê ū-miâ ê hîng-tshinn kang-tiûnn La̍h-hōo-tsō Sing-hûn kī-lī ê 3 hun 1.
Ka-pi-sik thôo-hún hûn kah khah kng ê sing-hûn lām tsò-hué, kā Gîn-hô-hē lāi-té khah hn̄g ê puē-kíng tshinn ê kng tsa̍h-tiâu--ah, mā kā tshàng tī hûn lāi-té, tng-leh hîng-sîng sin hîng-tshinn ê hiān-siōng tsa̍h-tiâu--ah.
Siòng-phìnn lāi-té thôo-hún kòo-sîng ê sing-bu̍t hîng-thé, ba̍k-tsiu ê pōo-hūn sī nâ-sik huán-siā sing-hûn NGC 6726, 6727, 6729, kah IC 4812.
Âng-sik ê tshuì sī tsuí-sòo huat--tshut ê kng.
Lâng-hîm Sing-hûn tò-pîng tíng-kuân sī NGC 6723, sī tsi̍t-ê 3 bān kng-nî hn̄g ê kiû-hîng sing-thuân.

## [English] NGC 6727: The Rampaging Baboon Nebula
This dusty region is forming stars.
Part of a sprawling [molecular cloud][molecular cloud] complex that [resembles][resembles], to some, a rampaging [baboon][baboon], the region is a relatively close by 500 [light-years][light-years] away toward the constellation [Corona Australis][Corona Australis].
That's about one third the distance of the more famous [stellar nursery][stellar nursery] known as the [Orion Nebula][Orion Nebula].
Mixed with bright nebulosities, the brown [dust][dust] clouds effectively block light from more distant background stars in the [Milky Way][Milky Way] and [obscure from view][obscure from view] embedded stars still in the process of formation.
The eyes of the [dust creature][dust creature] in the [featured image][featured image] are actually blue [reflection nebula][reflection nebula]s cataloged as [NGC 6726, 6727, 6729][NGC 6726, 6727, 6729], and [IC 4812][IC 4812], while the red mouth glows with [light emitted by hydrogen][light emitted by hydrogen] gas.
Just to the upper left of the baboon's head is [NGC 6723][NGC 6723], a whole [globular cluster][globular cluster] of stars nearly 30,000 light years in the distance.

## 詞彙學習
|漢羅|POJ|KIP|華語|English|
|-|-|-|-|-|
| 人熊星雲 | Lâng-hîm Seng-hûn | Lâng-hîm Sing-hûn | 狒狒星雲 | Baboon Nebula |
| 南冕座 | Lâm-bián-chō | Lâm-bián-tsō | 南冕座 | Corona Australis |
| 獵戶座星雲 | La̍h-hō͘-chō Seng-hûn | La̍h-hōo-tsō Sing-hûn | 獵戶座星雲 | Origin Nebula |
| 水素 | chúi-sò͘ | tsuí-sòo | 氫氣 | hydrogen |
| 反射星雲 | hoán-siā-seng-hûn | huán-siā-sing-hûn | 反射星雲 | reflection nebulae |
| 恆星工場 | hêng-chhiⁿ kang-tiûⁿ | hîng-tshinn kang-tiûnn | 恆星工場 | stellar nursery |
| 球形星團 | kiû-hêng seng-thoân | kiû-hîng sing-thuân | 球狀星團 | globular star cluster |
| NGC 6723 | NGC lio̍k-chhit-jī-sam | NGC lio̍k-tshit-jī-sam | NGC 6723 | NGC 6723 |
| NGC 6726 | NGC lio̍k-chhit-jī-lio̍k | NGC lio̍k-tshit-jī-lio̍k | NGC 6726 | NGC 6726 |
| NGC 6727 | NGC lio̍k-chhit-jī-chhit | NGC lio̍k-tshit-jī-tshit | NGC 6727 | NGC 6727 |
| NGC 6729 | NGC lio̍k-chhit-jī-kiú | NGC lio̍k-tshit-jī-kiú | NGC 6729 | NGC 6729 |
| IC 4812 | IC sù-pat-it-jī | IC sù-pat-it-jī | IC 4812 | IC 4812 |

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[molecular cloud]:https://en.wikipedia.org/wiki/Molecular_cloud
[resembles]:https://commons.wikimedia.org/wiki/File:Papio_cynocephalus02.jpg
[baboon]:https://en.wikipedia.org/wiki/Baboon
[light-years]:https://spaceplace.nasa.gov/light-year/
[Corona Australis]:https://apod.nasa.gov/apod/ap181129.html
[stellar nursery]:https://apod.nasa.gov/apod/ap240425.html
[Orion Nebula]:https://apod.nasa.gov/apod/ap210707.html
[dust]:http://www-ssg.sr.unh.edu/ism/what1.html
[Milky Way]:https://science.nasa.gov/resource/the-milky-way-galaxy/
[obscure from view]:https://apod.nasa.gov/apod/ap230129.html
[dust creature]:https://cdn.images.express.co.uk/img/dynamic/128/590x/Dog-mop-564889.jpg
[featured image]:https://www.astrobin.com/d5z8gm/
[reflection nebula]:https://en.wikipedia.org/wiki/Reflection_nebula
[NGC 6726, 6727, 6729]:https://www.astrobin.com/d5z8gm/
[IC 4812]:https://theskylive.com/sky/deepsky/ic4812-object
[light emitted by hydrogen]:https://en.wikipedia.org/wiki/Hydrogen-alpha
[NGC 6723]:https://en.wikipedia.org/wiki/NGC_6723
[globular cluster]:https://en.wikipedia.org/wiki/Globular_cluster

---
title: 少年星團 NGC 1333
date: 2024-09-12
publishdate: 2024-09-12T11:45:00+0800
tags: [free2share, 星團, NGC 1333, 拼鬥影像, 棕矮星, 獨立行星, James Webb 太空望遠鏡, 英仙座, 分子雲, 恆星工場, 星塗, 光學望遠鏡]
hero: https://apod.nasa.gov/apod/image/2409/NGC1333Webb1024.jpg
summary: James Webb 太空望遠鏡 翕--ê 這張壯麗 ê 拼鬥影像，是 少年星團 NGC 1333 ê 中心。
categories: [podcast]
vocals: [阿錕]
---

{{% apod %}}

- 原始文章：[Young Star Cluster NGC 1333](https://apod.nasa.gov/apod/ap240912.html)
- 影像來源：[ESA/Webb](https://www.esa.int/), [NASA](https://www.nasa.gov), [CSA](https://www.asc-csa.gc.ca/eng/), A. Scholz, K. Muzic, A. Langeveld, R. Jayawardhana
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "cm1qr6qgh019m01th0jcaf7w5" >}}

## [漢羅] 少年星團 NGC 1333
James Webb 太空望遠鏡 翕--ê 這張 [壯麗 ê 拼鬥影像][This spectacular mosaic]，是 少年星團 NGC 1333 ê 中心。
伊是一个 tī [英仙座][Perseus] 方向，大型 英仙座分子雲邊仔 ê 星團。
而且伊無偌遠，才 1000 光年遠 爾爾。
Webb 太空望遠鏡 ê 深空 [探索][exploration] 包括觀測這區，主要是欲辨識 低質量棕矮星 kah 獨立行星。
太空望遠鏡 ê 視野有 2 光年闊，[kā 這个厚塗粉星團 ê 恆星工場 包 tī 內底][across the dusty cluster's]。
實際上， 咱已經知影 NGC 1333 內底有 比 100 萬歲閣較少歲 ê 恆星，毋過大部份攏去予 [滿四界 ê 星塗][pervasive stardust] 閘牢矣，所以 [光學望遠鏡看袂著][hidden from optical telescopes]。
這个亂糟糟 ê 環境可能 kah 咱 太陽 tī 45 億年前 拄形成 ê 時陣有成。

## [POJ] Siàu-liân Seng-thoân NGC 1333
James Webb Thài-khong Bōng-oán-kiàⁿ hip--ê chit-tiuⁿ chòng-lē ê pheng-tàu iáⁿ-siōng, sī siàu-liân seng-thoân NGC 1333 ê tiong-sim.
I sī chi̍t-ê tī Eng-sian-chō hong-hiòng, tōa-hêng Eng-sian-chō hun-chú hûn piⁿ-á ê seng-thoân.
Jî-chhiáⁿ i bô gōa hn̄g, chiah 1000 kng-nî hn̄g niā-niā.
Webb Thài-khong Bōng-oán-kiàⁿ ê chhim-khong thàm-soh pau-koat koan-chhek chit khu, chú-iàu sī beh piān-sek kē chit-liōng chang-é-chhiⁿ kah to̍k-li̍p kiâⁿ-chhiⁿ.
Thài-khong bōng-oán-kiàⁿ ê sī-iá ū 2 kng-nî khoah, kā chit-ê kāu thô͘-hún seng-thoân ê hêng-chhiⁿ kang-tiûⁿ pau tī lāi-té.
Si̍t-chè-siōng, lán í-keng chai-iáⁿ NGC 1333 lāi-té ū pí 100 bān hòe koh-khah chió-hòe ê hêng-chhiⁿ, m̄-koh tōa-pō͘-hūn lóng khì hō͘ móa-sì-kè ê seng-thô͘ cha̍h-tiâu--ah, só͘-í kng-ha̍k bōng-oán-kiàⁿ khòaⁿ bē-tio̍h.
Chit-ê loān-chau-chau ê khoân-kéng khó-lêng kah lán Thài-iông tī 45 ek nî-chêng tú hêng-sêng ê sî-chūn ū sêng.

## [KIP] Siàu-liân Sing-thuân NGC 1333
James Webb Thài-khong Bōng-uán-kiànn hip--ê tsit-tiunn tsòng-lē ê phing-tàu iánn-siōng, sī siàu-liân sing-thuân NGC 1333 ê tiong-sim.
I sī tsi̍t-ê tī Ing-sian-tsō hong-hiòng, tuā-hîng Ing-sian-tsō hun-tsú hûn pinn-á ê sing-thuân.
Jî-tshiánn i bô guā hn̄g, tsiah 1000 kng-nî hn̄g niā-niā.
Webb Thài-khong Bōng-uán-kiànn ê tshim-khong thàm-soh pau-kuat kuan-tshik tsit khu, tsú-iàu sī beh piān-sik kē tsit-liōng tsang-é-tshinn kah to̍k-li̍p kiânn-tshinn.
Thài-khong bōng-uán-kiànn ê sī-iá ū 2 kng-nî khuah, kā tsit-ê kāu thôo-hún sing-thuân ê hîng-tshinn kang-tiûnn pau tī lāi-té.
Si̍t-tsè-siōng, lán í-king tsai-iánn NGC 1333 lāi-té ū pí 100 bān huè koh-khah tsió-huè ê hîng-tshinn, m̄-koh tuā-pōo-hūn lóng khì hōo muá-sì-kè ê sing-thôo tsa̍h-tiâu--ah, sóo-í kng-ha̍k bōng-uán-kiànn khuànn bē-tio̍h.
Tsit-ê luān-tsau-tsau ê khuân-kíng khó-lîng kah lán Thài-iông tī 45 ik nî-tsîng tú hîng-sîng ê sî-tsūn ū sîng.

## [English] Young Star Cluster NGC 1333
[This spectacular mosaic][This spectacular mosaic] of images from the James Webb Space Telescope peers into the heart of young star cluster NGC 1333.
A mere 1,000 light-years distant toward the heroic constellation [Perseus][Perseus], the nearby star cluster lies at the edge of the large Perseus molecular cloud.
Part of Webb's deep [exploration][exploration] of the region to identify low mass brown dwarf stars and free floating planets, the space telescope's combined field of view spans nearly 2 light-years [across the dusty cluster's][across the dusty cluster's] turbulent stellar nursery.
In fact, NGC 1333 is known to harbor stars less than a million years old, though most are [hidden from optical telescopes][hidden from optical telescopes] by the [pervasive stardust][pervasive stardust].
The chaotic environment may be similar to one in which our own Sun formed over 4.5 billion years ago.

## 詞彙學習

|漢羅|POJ|KIP|華語|English|
|-|-|-|-|-|
|星團|seng-thoân|sing-thuân|星團|star cluster|
|NGC 1333|NGC it-sam-sam-sam|NGC it-sam-sam-sam|NGC 1333|NGC 1333|
|拼鬥影像|pheng-tàu-iáⁿ-siōng|phing-tàu-iánn-siōng|馬賽克|mosaic|
|棕矮星|chang-é-chheⁿ|tsang-é-tshenn|棕矮星|brown dwarf|
|獨立行星|||獨立行星|free floating planet|
|James Webb 太空望遠鏡|James Webb Thài-khong Bōng-oán-kiàⁿ|James Webb Thài-khong Bōng-uán-kiànn|詹姆斯韋伯太空望遠鏡|James Webb Space Telescope|
|英仙座|Eng-sian-chō|Ing-sian-tsō|英仙座|Perseus|
|分子雲|hun-chú-hûn|hun-tsú-hûn|分子雲|molecular cloud|
|恆星工場|hêng-chhiⁿ kang-tiûⁿ|hîng-tshinn kang-tiûnn|恆星工場|stellar nursery|
|星塗|seng-thô͘|sing-thôo|星塵|stardust|
|光學望遠鏡|kng-ha̍k bōng-oán-kiàⁿ|kng-ha̍k bōng-uán-kiànn|光學望遠鏡|optical telescope|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[This spectacular mosaic]:https://esawebb.org/images/potm2408b/
[Perseus]:http://www.hawastsoc.org/deepsky/per/index.html
[exploration]:https://arxiv.org/abs/2408.12639
[across the dusty cluster's]:https://esawebb.org/videos/potm2408a/
[hidden from optical telescopes]:http://www.spitzer.caltech.edu/news/224-ssc2005-24-Beautiful-Chaos-of-Star-Birth
[pervasive stardust]:https://apod.nasa.gov/apod/ap210318.html

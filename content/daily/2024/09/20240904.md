---
title: NGC 6995：夜婆星雲
date: 2024-09-04
publishdate: 2024-09-04T11:45:00+0800
tags: [NGC 6995, 夜婆星雲, 面紗星雲, 尪姨掃帚星雲, 星雲, 超新星殘骸, 狹頻, 大質量恆星, 天鵝座, 酸素, 水素, 視寸尺]
hero: https://apod.nasa.gov/apod/fap/image/2409/Bat_Taivalnaa_960.jpg
summary: 你有看著一隻夜婆無？
---

{{% apod %}}

- 原始文章：[NGC 6995: The Bat Nebula](https://apod.nasa.gov/apod/ap240904.html)
- 影像來源 kah 版權：[Mike Taivalmaa](https://www.facebook.com/people/Tux-Forensics/100089369981227/)
- 台文翻譯：[An-Li Tsai][An-Li Tsai] ([NSYSU][NSYSU])


## [漢羅] NGC 6995：夜婆星雲
你有看著一隻夜婆無？
這張 [宇宙特寫][this cosmic close-up] 內底 ê 夜婆，to̍h 出現 tī [面紗星雲][Veil Nebula] ê 東半爿。
[面紗星雲][The Veil Nebula] 本身是一个大型超新星殘骸，是大質量 [恆星][star] [死亡爆炸][death explosion] 了後，產生 ê 脹大 ê 雲屑仔。
面紗星雲是 [圓箍仔形][circular]，tī [天鵝座][Cygnus] 方向，差不多有 3 度闊。
NGC 6995 私底下嘛叫做 夜婆星雲，tī 天頂看起來干焦半度闊爾爾，這差不多是 [月娘][of the Moon] ê 視寸尺。
面紗星雲離 [地球][planet Earth] 有 1400 光年遠，照這个距離來估算，伊差不多 [有][translates] 12 光年闊。
這幅組合影像 ê 影像資料是 ùi [狹頻][narrow band] 濾鏡來的。
超新星殘骸 ê [水素原子][hydrogen] 發射線是紅色 ê，[酸素][oxygen] 原子 ê 強發射線是藍色 ê。
面紗星雲 ê 西半爿 tī [另外一个][another] 季節 ê 幻影叫做 [尪姨掃帚][the Witch's Broom] 星雲。

## [POJ] NGC 6995: Iā-pô Seng-hûn
Lí ū khòaⁿ-tio̍h chi̍t chiah iā-pô bô?
I to̍h tī Bīn-se-seng-hûn tang-poàn-pêng ê ú-tiū te̍k-siá chhut-hiān.
Bīn-se-seng-hûn pún-sin sī chi̍t-ê tōa-hêng chhiau-sin-seng chân-hâi, sī ùi tōa-chit-liōng hêng-chhiⁿ sí-bông po̍k-chà liáu-āu, sán-seng ê tiùⁿ-tōa ê hûn-sap-á.
Bīn-se-seng-hûn sī îⁿ-kho͘-á-hêng, tī Thian-gô-chō hong-hiòng, chha-put-to ū 3 tō͘ khoah.
NGC 6995 su-té-hā mā kiò-chò Iā-pô Seng-hûn, tī thiⁿ-téng khòaⁿ--khí-lâi kan-na pòaⁿ-tō͘-khoah niā-niā, chha-put-to sī goe̍h-niû ê sī-chhùn-chhioh.
Bīn-se-seng-hûn lî Tē-kiû ū 1400 kng-nî hn̄g, chiàu chit-ê kū-lî lâi kó͘-sǹg, i chha-put-to ū 12 kng-nî khoah.
Chit-pak cho͘-ha̍p iáⁿ-siōng ê iáⁿ-siōng chu-liāu sī ùi e̍h-pîn lū-kiàⁿ lâi ê.
Chhiau-sin-seng chân-hâi ê chúi-sò͘ goân-chú hoat-siā-sòaⁿ âng-sek ê, sàng-sò͘ goân-chú ê kiông hoat-siā-sòaⁿ sī nâ-sek ê.
Bīn-se-seng-hûn ê sai-pòaⁿ-pêng tī lēng-gōa chi̍t-ê kùi-chiat ê hoàn-iáⁿ kiò-chò Ang-î Sàu-chhiú Seng-hûn.

## [KIP] NGC 6995: Iā-pô Sing-hûn
NGC 6995: Iā-pô Sing-hûn
Lí ū khuànn-tio̍h tsi̍t tsiah iā-pô bô?
I to̍h tī Bīn-se-sing-hûn tang-puàn-pîng ê ú-tiū ti̍k-siá tshut-hiān.
Bīn-se-sing-hûn pún-sin sī tsi̍t-ê tuā-hîng tshiau-sin-sing tsân-hâi, sī uì tuā-tsit-liōng hîng-tshinn sí-bông po̍k-tsà liáu-āu, sán-sing ê tiùnn-tuā ê hûn-sap-á.
Bīn-se-sing-hûn sī înn-khoo-á-hîng, tī Thian-gô-tsō hong-hiòng, tsha-put-to ū 3 tōo khuah.
NGC 6995 su-té-hā mā kiò-tsò Iā-pô Sing-hûn, tī thinn-tíng khuànn--khí-lâi kan-na puànn-tōo-khuah niā-niā, tsha-put-to sī gue̍h-niû ê sī-tshùn-tshioh.
Bīn-se-sing-hûn lî Tē-kiû ū 1400 kng-nî hn̄g, tsiàu tsit-ê kū-lî lâi kóo-sǹg, i tsha-put-to ū 12 kng-nî khuah.
Tsit-pak tsoo-ha̍p iánn-siōng ê iánn-siōng tsu-liāu sī uì e̍h-pîn lū-kiànn lâi ê.
Tshiau-sin-sing tsân-hâi ê tsuí-sòo guân-tsú huat-siā-suànn âng-sik ê, sàng-sòo guân-tsú ê kiông huat-siā-suànn sī nâ-sik ê.
Bīn-se-sing-hûn ê sai-puànn-pîng tī līng-guā tsi̍t-ê kuì-tsiat ê huàn-iánn kiò-tsò Ang-î Sàu-tshiú Sing-hûn.

## [English] NGC 6995: The Bat Nebula
Do you see the bat?
It haunts [this cosmic close-up][this cosmic close-up] of the eastern [Veil Nebula][Veil Nebula].
[The Veil Nebula][The Veil Nebula] itself is a large supernova remnant, the expanding debris cloud from the [death explosion][death explosion] of a massive [star][star].
While the Veil is roughly [circular][circular] in shape and covers nearly 3 degrees on the sky toward the constellation of the Swan ([Cygnus][Cygnus]), NGC 6995, known informally as the Bat Nebula, spans only 1/2 degree, about the apparent size [of the Moon][of the Moon].
That [translates][translates] to 12 light-years at the Veil's estimated distance, a reassuring 1,400 light-years from [planet Earth][planet Earth].
In the composite of image data recorded through [narrow band][narrow band] filters, emission from [hydrogen][hydrogen] atoms in the remnant is shown in red with strong emission from [oxygen][oxygen] atoms shown in hues of blue.
Of course, in the western part of the Veil lies [another][another] seasonal apparition: [the Witch's Broom][the Witch's Broom] Nebula.

## 詞彙學習（漢羅/POJ/KIP/華語/English）
- 【NGC 6995】NGC lio̍k-kiú-kiú-ngó͘/NGC lio̍k-kiú-kiú-ngóo/NGC 6995/NGC 6995
- 【夜婆星雲】Iā-pô Seng-hûn/Iā-pô Sing-hûn/蝙蝠星雲/the Bat Nebula
- 【面紗星雲】Bīn-se-seng-hûn/Bīn-se-sing-hûn/面紗星雲/the Veil Nebula
- 【超新星殘骸】chhiau-sin-seng chân-hâi/tshiau-sin-sing tsân-hâi/超新星殘骸/supernova remnant
- 【視寸尺】sī-chhùn-chhioh/sī-tshùn-tshioh/視尺寸/apparent size
- 【天鵝座】Thian-gô-chō/Thian-gô-tsō/天鵝座/Cygnus
- 【狹頻】e̍h-pîn/e̍h-pîn/窄頻/narrow band
- 【濾鏡】lū-kiàⁿ/lū-kiànn/濾鏡/filters
- 【水素】chúi-sò͘/tsuí-sòo/氫氣/hydrogen
- 【酸素】sng-sò͘/sng-sòo/氧氣/oxygen
- 【酸素】sàng-sò͘/sàng-sòo/氧氣/oxygen
- 【尪姨掃帚星雲】Ang-î Sàu-chhiú Seng-hûn/Ang-î Sàu-tshiú Sing-hûn/女巫掃帚星雲/the Witch's Broom Nebula

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

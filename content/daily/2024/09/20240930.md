---
title: 墨西哥 天頂 ê 紫金山-ATLAS 彗星
date: 2024-09-30
publishdate: 2024-09-30T11:45:00+0800
tags: [紫金山-ATLAS 彗星, 彗星 C/2023 A3, 無人機, 金星]
hero: https://apod.nasa.gov/apod/image/2409/CometA3_Korona_1080.jpg
summary: 這粒新 ê 彗星已經飛過近日點，這馬當咧倚近地球。
categories: [podcast]
vocals: [阿錕]
---

{{% apod %}}

- 原始文章：[Comet Tsuchinshan-ATLAS over Mexico](https://apod.nasa.gov/apod/ap240930.html)
- 影像來源 kah [版權][copyright]：[Daniel Korona](mailto:dakoko_minera@live.com.ar)
- 天文相簿：[2024 年 ê 紫金山-ATLAS 彗星](https://www.facebook.com/media/set/?vanity=APOD.Sky&set=a.516503464411569)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "cm2evk2bq003101rh5xc23nqt" >}}

## [漢羅] 墨西哥 天頂 ê 紫金山-ATLAS 彗星
這粒新 ê 彗星已經飛過 kah 太陽上倚 ê 所在，這馬當咧倚近地球。
[彗星 C/2023 A3 (紫金山-ATLAS 彗星)][C/2023 A3 (Tsuchinshan–ATLAS)] 這馬拄 ùi [金星][Venus] 軌道內底 [徙出來][pass]，差不多閣 2 禮拜就會行到離 [地球][Earth] 上倚 ê 所在。
[紫金山-ATLAS 彗星][pronounced "Choo-cheen-shahn At-less,"] 這馬已經光甲目睭有機會看著矣，若是用 kha-mé-lah 長時間感光，應該是翕會起來。
這馬地球北半球 kah 南半球 ê 觀星者應該攏看會著這粒彗星矣！
這張相片是幾若工前 tī [墨西哥][Mexico] [Zacatecas][Zacatecas] 天頂翕--ê。
因為天頂攏是雲，所以天文攝影師駛一台 [無人機][drone] 到雲頂去翕，kā 其中幾若張相片疊起來了後才看會著彗星。
雖罔講彗星未來會變甲偌光是 [真歹臆][hard to predict]，毋過逐家攏希望 [紫金山-ATLAS 彗星][Comet Tsuchinshan-ATLAS] 會 tī 暗頭仔彼陣 愈來愈光。

## [POJ] Be̍k-se-ko thiⁿ-téng ê Chí-kim-soaⁿ ATLAS hūi-chheⁿ
Chit lia̍p sin ê hūi-chheⁿ í-keng poe-kòe kah Thài-iông siōng óa ê só͘-chāi, chit-má tng-leh óa-kīn Tē-kiû.
Hūi-chheⁿ C/2023 A3 (Chí-kim-soaⁿ ATLAS hūi-chheⁿ) chit-má tú ùi Kim-chheⁿ kúi-tō lāi-té sóa--chhut-lâi, chha-put-to koh 2 lé-pài to̍h ē kiâⁿ kàu lī Tē-kiû siōng óa ê só͘-chāi.
Chí-kim-soaⁿ ATLAS hūi-chheⁿ chit-má í-keng kng kah ba̍k-chiu ū ki-hōe khòaⁿ--tio̍h--ah, nā-sī iōng kha-mé-lah tn̂g sî-kan kám-kng, eng-kai sī hip ē khí-lâi.
Chit-má Tē-kiû Pak-pòaⁿ-kiû kah Lâm-pòaⁿ-kiû ê koan-seng-chiá eng-kai lóng khòaⁿ-ē-tio̍h chit lia̍p hūi-chheⁿ--ah!
Chit-tiuⁿ siòng-phìⁿ sī kúi-nā kang chêng tī Be̍k-se-ko Zacatecas thiⁿ-téng hip--ê.
In-ūi thiⁿ-téng lóng sī hûn, só͘-í thian-bûn liap-iáⁿ-su sái chi̍t tâi bô-lâng-ki kàu hûn-téng khì hip, kā kî-tiong kúi-nā tiuⁿ siòng-phìⁿ tha̍h khí-lâi liáu-āu chiah khòaⁿ-ē-tio̍h hūi-chheⁿ.
Sui-bóng kóng hūi-chheⁿ bī-lâi ē piàn-kah gōa kng sī chin pháiⁿ ioh, m̄-koh ta̍k-ke lóng hi-bāng Chí-kim-soaⁿ ATLAS hūi-chheⁿ ē tī àm-thâu-á hit-chūn lú-lâi-lú kng.

## [KIP] Bi̍k-se-ko thinn-tíng ê Tsí-kim-suann ATLAS huī-tshenn
Tsit lia̍p sin ê huī-tshenn í-king pue-kuè kah Thài-iông siōng uá ê sóo-tsāi, tsit-má tng-leh uá-kīn Tē-kiû.
Huī-tshenn C/2023 A3 (Tsí-kim-suann ATLAS huī-tshenn) tsit-má tú uì Kim-tshenn kuí-tō lāi-té suá--tshut-lâi, tsha-put-to koh 2 lé-pài to̍h ē kiânn kàu lī Tē-kiû siōng uá ê sóo-tsāi.
Tsí-kim-suann ATLAS huī-tshenn tsit-má í-king kng kah ba̍k-tsiu ū ki-huē khuànn--tio̍h--ah, nā-sī iōng kha-mé-lah tn̂g sî-kan kám-kng, ing-kai sī hip ē khí-lâi.
Tsit-má Tē-kiû Pak-puànn-kiû kah Lâm-puànn-kiû ê kuan-sing-tsiá ing-kai lóng khuànn-ē-tio̍h tsit lia̍p huī-tshenn--ah!
Tsit-tiunn siòng-phìnn sī kuí-nā kang tsîng tī Bi̍k-se-ko Zacatecas thinn-tíng hip--ê.
In-uī thinn-tíng lóng sī hûn, sóo-í thian-bûn liap-iánn-su sái tsi̍t tâi bô-lâng-ki kàu hûn-tíng khì hip, kā kî-tiong kuí-nā tiunn siòng-phìnn tha̍h khí-lâi liáu-āu tsiah khuànn-ē-tio̍h huī-tshenn.
Sui-bóng kóng huī-tshenn bī-lâi ē piàn-kah guā kng sī tsin pháinn ioh, m̄-koh ta̍k-ke lóng hi-bāng Tsí-kim-suann ATLAS huī-tshenn ē tī àm-thâu-á hit-tsūn lú-lâi-lú kng.

## [English] Comet Tsuchinshan-ATLAS over Mexico
The new comet has passed its closest to the Sun and is now moving closer to the Earth.
[C/2023 A3 (Tsuchinshan–ATLAS)][C/2023 A3 (Tsuchinshan–ATLAS)] is currently moving out from inside the orbit of [Venus][Venus] and on track to [pass][pass] its nearest to the [Earth][Earth] in about two weeks.
Comet Tsuchinshan-ATLAS, [pronounced "Choo-cheen-shahn At-less,"][pronounced "Choo-cheen-shahn At-less,"], is near naked-eye visibility and easily picked up by long-exposure cameras.
The comet can also now be found by observers in Earth's northern hemisphere as well as the south.
The featured image was captured just a few days ago above [Zacatecas][Zacatecas], [Mexico][Mexico].
Because clouds were obscuring much of the pre-dawn sky, the astrophotographer released a [drone][drone] to take pictures from higher up, several of which were later merged to enhance the comet's visibility.
Although the future brightness of comets is [hard to predict][hard to predict], there is increasing hope that [Comet Tsuchinshan-ATLAS][Comet Tsuchinshan-ATLAS] will further brighten as it enters the early evening sky.

## 詞彙學習
|漢羅|POJ|KIP|華語|English|
|-|-|-|-|-|
| 彗星 C/2023 A3 | Hūi-chheⁿ C jī-khòng jī-sam A saⁿ| Huī-tshenn C jī-khòng jī-sam A sann | 彗星 C/2023 A3 | Comet C/2023 A3 |
| 紫金山-ATLAS 彗星 | Chí-kim-soaⁿ ATLAS Hūi-chheⁿ | Tsí-kim-suann ATLAS Huī-tshenn | 紫金山-ATLAS 彗星 | Comet Tsuchinshan–ATLAS |
| 金星 | Kim-chhiⁿ | Kim-tshinn | 金星 | Venus |
| 無人機 | bô-lâng-ki | bô-lâng-ki | 無人機 | drone |

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[C/2023 A3 (Tsuchinshan–ATLAS)]:https://en.wikipedia.org/wiki/C/2023_A3_(Tsuchinshan%E2%80%93ATLAS)
[Venus]:https://apod.nasa.gov/apod/ap210317.html
[pass]:https://apod.nasa.gov/apod/ap200504.html
[Earth]:https://earthobservatory.nasa.gov/
[pronounced "Choo-cheen-shahn At-less,"]:https://www.instagram.com/babaktafreshi/p/DAOfV4tPaCe/
[Zacatecas]:https://youtu.be/JiIIAFeW56E
[Mexico]:https://en.wikipedia.org/wiki/Mexico
[drone]:https://www.ctia.org/news/up-up-and-away-how-do-drones-work
[hard to predict]:https://www.shutterstock.com/image-photo/small-gray-cat-lies-on-600nw-2165991979.jpg
[Comet Tsuchinshan-ATLAS]:https://theskylive.com/c2023a3-info

---
title: M31：仙女座星系
date: 2024-09-08
publishdate: 2024-09-08T11:45:00+0800
tags: [M31, 仙女座星系, 仙女座星雲, 捲螺仔手骨, 捲螺仔星系, 星團, 銀河系, 合併]
hero: https://apod.nasa.gov/apod/fap/image/2409/M31_HstSubaruGendler_960.jpg
summary: M31 仙女座星系 是咱目睭會當直接看著 ê 天體內底 上遠--ê。
---

{{% apod %}}

- 原始文章：[M31: The Andromeda Galaxy](https://apod.nasa.gov/apod/ap240908.html)
- 影像來源：[Subaru](https://www.naoj.org/en/about/) ([NAOJ](http://www.naoj.org/)), [Hubble](http://hla.stsci.edu/hla_welcome.html) ([NASA](https://www.nasa.gov/)/[ESA](https://www.esa.int)), [Mayall](https://noirlab.edu/public/programs/kitt-peak-national-observatory/nicholas-mayall-4m-telescope/) ([NSF](https://www.nsf.gov/));
資料處理 kah 版權：[R. Gendler](http://robgendlerastropics.com/Biography2.html) & [R. Croman](https://www.rc-astro.com/about.html)
- 予老師 kah 學生：[歡迎 tī 學校用 APOD](https://apod.nasa.gov/apod/lib/apodclass.html)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] M31：仙女座星系
[M31][M31] [仙女座星系][Andromeda Galaxy] 是咱目睭會當直接看著 ê 天體內底 上遠--ê。
伊離咱有 250 萬 [光年][light-year] 遠，是一个大細 [超過][over] 20 萬光年 ê 大捲螺仔星系。
雖罔講這个 tī [仙女座][constellation Andromeda] 內底 ê 仙女座星雲 有淡薄仔暗，咱猶是看會著。
[這張媠甲擋袂牢 ê 望遠鏡影像][this stunning telescopic image] 是 kā [踅地球行 ê 哈伯太空望遠鏡][orbiting Hubble] kah 地面望遠鏡 [Subaru][Subaru] kah [Mayall][Mayall] ê 影像資料疊做一張--ê。
影像 ê 對比足明顯 ê，有黃色 ê 核心、暗色彎曲 ê [塗粉帶][dust lanes]、伸長 ê 捲螺仔手骨、手骨面頂 ê [藍色星團][blue star cluster] kah [紅色星雲][red nebulae]。
閣 50 億年，仙女座星系可能 to̍h 會 [看較清楚][easier to see] 矣。
Tī 伊 kah 咱 [銀河系][Milky Way Galaxy] [合併][merges] 抑是 ùi 咱銀河系邊仔 [閃過][passes right] 進前，咱規个天頂會攏是伊。

## [POJ] M31: Sian-lú-chō Seng-hē
M31 Sian-lú-chō Seng-hē sī lán ba̍k-chiu ē-tàng ti̍t-chiap khòaⁿ--tio̍h ê thian-thé lāi-té siōng hn̄g--ê.
I lî lán ū 250 bān kng-nî hn̄g, sī chi̍t-ê tōa-sè chhiau-kòe 20 bān kng-nî khoah ê tōa kńg-lê-á seng-hē.
Sui-bóng-kóng chit-ê tī Sian-lú-chō lāi-té ê Sian-lú-chō seng-hûn ū tām-po̍h-á àm, lán iáu-sī khòaⁿ-ē-tio̍h.
Chit-tiuⁿ súi kah tòng-bē-tiâu ê bōng-oán-kiàⁿ iáⁿ-siōng sī kā se̍h Tē-kiû kiâⁿ ê Ha-peh Thài-khong Bōng-oán-kiàⁿ kah tē-bīn bōng-oán-kiàⁿ Subaru kah Mayall ê iáⁿ-siōng chu-liāu tha̍h chò chi̍t-tiuⁿ--ê.
Iáⁿ-siōng ê tùi-pí chiok bêng-hián ê, ū n̂g-sek ê he̍k-sim, àm-sek oan-khiau ê thô͘-hún-tòa, chhun-tn̂g ê kńg-lê-á chhiú-kut, chhiú-kut bīn-téng ê nâ-sek seng-thoân kah âng-sek seng-hûn.
Koh 50 ek nî, Sian-lú-chō Seng-hē khó-lêng to̍h ē khòaⁿ khah chheng-chhó͘--ah.
Tī i kah lán Gîn-hô-hē ha̍p-pèng ia̍h-sī ùi lán Gîn-hô-hē piⁿ-á siám--kòe chìn-chêng, lán kui-ê thiⁿ-téng ē lóng sī i.

## [KIP] M31: Sian-lú-tsō Sing-hē
M31 Sian-lú-tsō Sing-hē sī lán ba̍k-tsiu ē-tàng ti̍t-tsiap khuànn--tio̍h ê thian-thé lāi-té siōng hn̄g--ê.
I lî lán ū 250 bān kng-nî hn̄g, sī tsi̍t-ê tuā-sè tshiau-kuè 20 bān kng-nî khuah ê tuā kńg-lê-á sing-hē.
Sui-bóng-kóng tsit-ê tī Sian-lú-tsō lāi-té ê Sian-lú-tsō sing-hûn ū tām-po̍h-á àm, lán iáu-sī khuànn-ē-tio̍h.
Tsit-tiunn suí kah tòng-bē-tiâu ê bōng-uán-kiànn iánn-siōng sī kā se̍h Tē-kiû kiânn ê Ha-peh Thài-khong Bōng-uán-kiànn kah tē-bīn bōng-uán-kiànn Subaru kah Mayall ê iánn-siōng tsu-liāu tha̍h tsò tsi̍t-tiunn--ê.
Iánn-siōng ê tuì-pí tsiok bîng-hián ê, ū n̂g-sik ê hi̍k-sim, àm-sik uan-khiau ê thôo-hún-tuà, tshun-tn̂g ê kńg-lê-á tshiú-kut, tshiú-kut bīn-tíng ê nâ-sik sing-thuân kah âng-sik sing-hûn.
Koh 50 ik nî, Sian-lú-tsō Sing-hē khó-lîng to̍h ē khuànn khah tshing-tshóo--ah.
Tī i kah lán Gîn-hô-hē ha̍p-pìng ia̍h-sī uì lán Gîn-hô-hē pinn-á siám--kuè tsìn-tsîng, lán kui-ê thinn-tíng ē lóng sī i.

## [English] M31: The Andromeda Galaxy
The most distant object easily visible to the unaided eye is [M31][M31], the great [Andromeda Galaxy][Andromeda Galaxy].
Even at some two and a half million [light-year][light-year]s distant, this immense spiral galaxy -- spanning [over][over] 200,000 light years -- is visible, although as a faint, nebulous cloud in the [constellation Andromeda][constellation Andromeda].
In contrast, a bright yellow nucleus, dark winding [dust lanes][dust lanes], and expansive spiral arms dotted with [blue star cluster][blue star cluster]s and [red nebulae][red nebulae], are recorded in [this stunning telescopic image][this stunning telescopic image] which combines data from [orbiting Hubble][orbiting Hubble] with ground-based images from [Subaru][Subaru] and [Mayall][Mayall].
In only about 5 billion years, the Andromeda galaxy may be even [easier to see][easier to see] -- as it will likely span the entire night sky -- just before it [merges][merges] or [passes right][passes right] by our [Milky Way Galaxy][Milky Way Galaxy].

## 詞彙學習（漢羅/POJ/KIP/華語/English）
- 【仙女座星系】Sian-lú-chō Seng-hē/Sian-lú-tsō Sing-hē/仙女座星系/the Andromeda Galaxy
- 【仙女座星雲】Sian-lú-chō Seng-hûn/Sian-lú-tsō Sing-hûn/仙女座星雲/the Andromeda nebulae
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【捲螺仔手骨】kńg-lê-á chhiú-kut/kńg-lê-á tshiú-kut/螺旋手臂、旋臂/spiral arms
- 【星團】seng-thoân/sing-thuân/星團/tar cluster
- 【銀河系】Gîn-hô-hē/Gîn-hô-hē/銀河系/Milky Way Galaxy
- 【合併】ha̍p-pèng/ha̍p-pìng/合併/merges
- 【M31】M saⁿ-cha̍p-it/M sann-tsa̍p-it/M31/M31

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[M31]:https://en.wikipedia.org/wiki/Andromeda_Galaxy
[Andromeda Galaxy]:https://science.nasa.gov/mission/hubble/science/explore-the-night-sky/hubble-messier-catalog/messier-31/
[light-year]:https://spaceplace.nasa.gov/light-year/en/
[over]:https://apod.nasa.gov/apod/ap061228.html
[constellation Andromeda]:http://www.hawastsoc.org/deepsky/and/index.html
[dust lanes]:https://apod.nasa.gov/apod/ap220117.html
[blue star cluster]:https://apod.nasa.gov/apod/ap211124.html
[red nebulae]:https://apod.nasa.gov/apod/ap210214.html
[this stunning telescopic image]:http://www.robgendlerastropics.com/M31-HST-Subaru-NOAO-RC.html
[orbiting Hubble]:https://science.nasa.gov/mission/hubble/overview/about-hubble/
[Subaru]:https://subarutelescope.org/en/
[Mayall]:https://noirlab.edu/public/programs/kitt-peak-national-observatory/nicholas-mayall-4m-telescope/
[easier to see]:https://wallpaperaccess.com/full/621501.jpg
[merges]:https://apod.nasa.gov/apod/ap220606.html
[passes right]:https://www.science.org/content/article/milky-way-may-escape-fated-collision-andromeda-galaxy
[Milky Way Galaxy]:https://imagine.gsfc.nasa.gov/science/objects/milkyway1.html

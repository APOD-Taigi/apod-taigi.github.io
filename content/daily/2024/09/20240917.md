---
title: 心臟星雲 內底 ê 星團 Melotte 15
date: 2024-09-17
publishdate: 2024-09-17T11:45:00+0800
tags: [心臟星雲, 發射星雲, IC 1805, 星團, Melotte 15, 恆星風, 輻射, 原子, 狹頻, 闊頻, Hubble 色盤, 水素, 硫磺, 酸素, 離子, 仙后座]
hero: https://apod.nasa.gov/apod/fap/image/2409/HeartMelotte_McInnis_960.jpg
summary: 發射星雲 IC 1805 ê 中心區 有 奇妙形體 ê 宇宙雲。
categories: [podcast]
vocals: [阿錕]
---

{{% apod %}}

- 原始文章：[Melotte 15 in the Heart Nebula](https://apod.nasa.gov/apod/ap240917.html)
- 影像來源 kah 版權：[Richard McInnis](https://www.astrobin.com/users/rmcinnis1/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "cm1xqzboy000601yf9rlqcrze" >}}

## [漢羅] 心臟星雲 內底 ê 星團 Melotte 15
發射星雲 IC 1805 ê 中心區 有 [奇妙形體][fantastic shapes] ê 宇宙雲。
這寡雲會生做這形，是 [新形成][newborn] ê 星團 [Melotte][Melotte] 15 內底 ê 大質量恆星 ê 恆星風 kah 輻射 kā 雕出來--ê。
這个 [彩色 ê 天景][colorful skyscape] 內底規个攏是這个少年星團，伊差不多才 150 萬歲爾爾。
伊 kah [烏暗塗粉雲][dark dust clouds] ê 外形，攏去予發光 ê 原子氣體 照予光。
這張組合影像是 狹頻 kah 闊頻 ê 望遠鏡影像 鬥出來--ê。
這个視野差不多有 15 光年闊，內底有 [水素][hydrogen] 離子、[硫磺][sulfur] 離子、kah [酸素][oxygen] 原子。
照彼个有名 ê [Hubble 色盤][Hubble Palette] kā in 漆色，分別是 青色、紅色、kah 藍色。
闊幅影像表示講，IC 1805 ê 外形會當用一个閣較簡單 ê 名來 kā 號，就叫做 [心臟星雲][Heart Nebula]。
IC 1805 就 tī [仙后座][Cassiopeia] 方向 7500 [光年][light years] [遠][boastful] ê 所在。

## [POJ] Sim-chōng Seng-hûn lāi-té ê Seng-thoân Melotte 15
Hoat-siā seng-hûn IC 1805 ê tiong-sim khu ū kî-miāu hêng-thé ê ú-tiū hûn.
Chit kóa hûn ē seⁿ-chò chit hêng, sī sin hêng-sêng ê seng-thoân Melotte 15 lāi-té ê tōa chit-liōng hêng-chhiⁿ ê hêng-chhiⁿ-hong kah hok-siā kā tiau chhut-lâi--ê.
chit-ê chhái-sek ê thiⁿ kéng lāi-té kui-ê lóng sī chit-ê siàu-liân seng-thoân,i chha-put-to chiah 150 bān-sòe niā-niā.
I kah o͘-àm thô͘-hún-hûn ê gōa-hêng, lóng khì hō͘ hoat-kng ê goân-chú khì-thé chiàu hō͘ kng.
Chit-tiuⁿ cho͘-ha̍p iáⁿ-siōng sī e̍h-pîn kah khoah-pîn ê bōng-oán-kiàⁿ iáⁿ-siōng tàu--chhut-lâi--ê.
Chit-ê sī-iá chha-put-to ū 15 kng-nî khoah, lāi-té ū chúi-sò͘ lī-chú, liû-hông lī-chú, kah sàng-sò͘ goân-chú.
Chiàu hit-ê ū-miâ ê Hubble sek-pôaⁿ kā in chhat-sek, hun-pia̍t sī chhiⁿ-sek, âng-sek,kah nâ-sek.
Khoah-pak iáⁿ-siōng piáu-sī kóng, IC 1805 ê gōa-hêng ē-tàng iōng chi̍t-ê koh-khah kán-tan ê miâ lâi kā hō, to̍h kiò-chò Sim-chōng seng-hûn.
IC 1805 to̍h tī Sian-hiō-chō hong-hiòng 7500 kng-nî hn̄g ê só͘-chāi.

## [KIP] Sim-tsōng Sing-hûn lāi-té ê Sing-thuân Melotte 15
Huat-siā sing-hûn IC 1805 ê tiong-sim khu ū kî-miāu hîng-thé ê ú-tiū hûn.
Tsit kuá hûn ē senn-tsò tsit hîng, sī sin hîng-sîng ê sing-thuân Melotte 15 lāi-té ê tuā tsit-liōng hîng-tshinn ê hîng-tshinn-hong kah hok-siā kā tiau tshut-lâi--ê.
tsit-ê tshái-sik ê thinn kíng lāi-té kui-ê lóng sī tsit-ê siàu-liân sing-thuân,i tsha-put-to tsiah 150 bān-suè niā-niā.
I kah oo-àm thôo-hún-hûn ê guā-hîng, lóng khì hōo huat-kng ê guân-tsú khì-thé tsiàu hōo kng.
Tsit-tiunn tsoo-ha̍p iánn-siōng sī e̍h-pîn kah khuah-pîn ê bōng-uán-kiànn iánn-siōng tàu--tshut-lâi--ê.
Tsit-ê sī-iá tsha-put-to ū 15 kng-nî khuah, lāi-té ū tsuí-sòo lī-tsú, liû-hông lī-tsú, kah sàng-sòo guân-tsú.
Tsiàu hit-ê ū-miâ ê Hubble sik-puânn kā in tshat-sik, hun-pia̍t sī tshinn-sik, âng-sik,kah nâ-sik.
Khuah-pak iánn-siōng piáu-sī kóng, IC 1805 ê guā-hîng ē-tàng iōng tsi̍t-ê koh-khah kán-tan ê miâ lâi kā hō, to̍h kiò-tsò Sim-tsōng sing-hûn.
IC 1805 to̍h tī Sian-hiō-tsō hong-hiòng 7500 kng-nî hn̄g ê sóo-tsāi.

## [English] Melotte 15 in the Heart Nebula
Cosmic clouds form [fantastic shapes][fantastic shapes] in the central regions of emission nebula IC 1805.
The clouds are sculpted by stellar winds and radiation from massive hot stars in the nebula's [newborn][newborn] star cluster, [Melotte][Melotte] 15.
About 1.5 million years young, the cluster stars are scattered in this [colorful skyscape][colorful skyscape], along with [dark dust clouds][dark dust clouds] in silhouette against glowing atomic gas.
A composite of narrowband and broadband telescopic images, the view spans about 15 light-years and includes emission from ionized [hydrogen][hydrogen], [sulfur][sulfur], and [oxygen][oxygen] atoms mapped to green, red, and blue hues in the popular [Hubble Palette][Hubble Palette].
[Wider field][Wider field] images reveal that IC 1805's simpler, overall outline suggests its popular name - the [Heart Nebula][Heart Nebula].
IC 1805 is located about 7,500 [light years][light years] away toward the [boastful][boastful] constellation [Cassiopeia][Cassiopeia].

## 詞彙學習
|漢羅|POJ|KIP|華語|English|
|-|-|-|-|-|
| 心臟星雲 | Sim-chōng Seng-hûn | Sim-tsōng Sing-hûn | 心臟星雲 | Heart Nebula |
|發射星雲|hoat-siā seng-hûn|huat-siā sing-hûn|發射星雲|emission nebula|
|IC 1805|IC it-pat-khòng-ngó͘|IC it-pat-khòng-ngóo|IC 1805|IC 1805|
|Melotte 15|Melotte cha̍p-gō͘|Melotte tsa̍p-gōo|Melotte 15|Melotte 15|
|星團|seng-thoân|sing-thuân|星團|star cluster|
|恆星風|hêng-chhiⁿ-hong|hîng-tshinn-hong|恆星風|stellar wind|
|輻射|hok-siā|hok-siā|輻射|radiation|
|原子|goân-chú|guân-tsú|原子|atom|
|離子|lî-chú|lî-tsú|離子|ion|
|狹頻|e̍h-pîn|e̍h-pîn|窄頻|narrow band|
|闊頻|khoah-pîn|khuah-pîn|寬頻|broad band|
|Hubble 色盤|Hubble sek-pôaⁿ|Hubble sik-puânn|哈伯色盤|Hubble palette|
|水素|chúi-sò͘|tsuí-sòo|氫氣|hydrogen|
|硫磺|liû-hông|liû-hông|硫|sulfur|
|酸素|sàng-sò͘|sàng-sòo|氧|oxygen|
|仙后座|Sian-hiō-chō|Sian-hiō-tsō|仙后座|Cassiopeia|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[fantastic shapes]:https://apod.nasa.gov/apod/ap100716.html
[newborn]:http://chandra.harvard.edu/edu/formal/stellar_ev/story/index9.html
[Melotte]:https://en.wikipedia.org/wiki/Melotte_catalogue
[colorful skyscape]:https://www.astrobin.com/fokpl4/
[dark dust clouds]:https://apod.nasa.gov/apod/ap240822.html
[hydrogen]:https://spinoff.nasa.gov/Spinoff2016/ps_5.html
[sulfur]:https://en.wikipedia.org/wiki/Sulfur
[oxygen]:https://periodic.lanl.gov/8.shtml
[Hubble Palette]:https://www.skyatnightmagazine.com/astrophotography/astrophoto-tips/create-hubble-palette-astro-images-astro-pixel-processor
[Wider field]:https://apod.nasa.gov/apod/ap220214.html
[Heart Nebula]:https://apod.nasa.gov/apod/ap190911.html
[light years]:https://spaceplace.nasa.gov/light-year/en/
[boastful]:https://media.istockphoto.com/id/159176199/photo/cat.jpg?s=612x612&w=0&k=20&c=U34AGa5EN0xuBbrzpSygVHcR7RHuwWAivyH7hpHw_m0=
[Cassiopeia]:http://en.wikipedia.org/wiki/Cassiopeia_%28constellation%29

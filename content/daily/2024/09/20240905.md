---
title: NGC 247 kah in 朋友
date: 2024-09-05
publishdate: 2024-09-05T11:45:00+0800
tags: [NGC 247, NGC 253, 捲螺仔星系, 側向星系, 海翁座, 視野, 星系盤, 針空星系, Burbidge 星系鍊, 玉夫座星系團, 星系肖像]
hero: https://apod.nasa.gov/apod/fap/image/2409/NGC247-Hag-Ben1024.JPG
summary: NGC 247 差不多有 7 萬光年大，是一个比銀河較細 ê 捲螺仔星系。
---

{{% apod %}}

- 原始文章：[NGC 247 and Friends](https://apod.nasa.gov/apod/ap240905.html)
- 影像來源 kah [版權][copyright]：資料來源：[Eric Benson](http://www.faintgalaxy.com/), 資料處理：[Dietmar Hager](https://www.facebook.com/StargazerObservatory/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] NGC 247 kah in 朋友
NGC 247 差不多有 7 萬光年大，是一个比銀河較細 ê [捲螺仔星系][NGC 247 is a spiral galaxy]。
[咱量著][Measured to be] 伊 ê 距離 kah 咱才差 1100 萬光年爾爾，實在是足近--ê。
[Ùi 咱 ê 角度來看][from our perspective]，伊趨坦倒，是一个側向星系。
伊是這个視野 ê 主角，望遠鏡看--ê 方向是 南天 ê 海翁座。
星系盤其中一爿有一空，敢若是 針欲穿線彼空，所以有人 kā 叫做「針空星系」。
這張清楚 ê 星系肖像 有足濟 背景星系，其中上顯目 ê 就是 NGC 247 倒爿下跤彼 4 粒 排規排 ê 星系，in 就叫做 Burbidge 星系鍊。
[Burbidge 星系鍊][Burbidge's Chain galaxies] tī 差不多 3 億光年遠 ê 所在。
NGC 247 kah [金爍爍 ê 捲螺仔星系 NGC 253][shiny spiral NGC 253] 攏是 玉夫座星系團 ê 成員之一。

## [POJ] NGC 247 kah in Pêng-iú
NGC 247 chha-put-to ū 7 bān kng-nî tōa, sī chi̍t-ê pí Gîn-hô khah sè ê kńg-lê-á seng-hē.
Lán niû-tio̍h i ê kū-lî kah lán chiah chha 1100 bān kng-nî niā-niā, si̍t-chāi sī chiok kūn--ê.
Ùi lán ê kak-tō͘ lâi-khòaⁿ, i chhu thán-tó, sī chi̍t-ê chhek-hiòng seng-hē.
I sī chit-ê sī-iá ê chú-kak, bōng-oán-kiàⁿ khòaⁿ--ê hong-hiòng sī lâm-thian ê Hái-ang-chō.
Seng-hē-pôaⁿ kî-tiong chi̍t-pêng ū chi̍t khang, ká-ná sī chiam beh chhng sòaⁿ hit khang, só͘-í ū-lâng kā kiò-chò "Chiam-khang Seng-hē".
Chit-tiuⁿ chheng-chhó ê seng-hē siàu-siōng ū chiok chē pōe-kéng seng-hē, kî-tiong siōng hiáⁿ-ba̍k ê tio̍h-sī NGC 247 tò-pêng ē-kha hit 4 lia̍p pâi kui pâi ê seng-hē, in to̍h kiò-chò Burbidge Seng-hē-liān.
Burbidge Seng-hē-liān tī chha-put-to 3 ek kng-nî hn̄g ê só͘-chāi.
NGC 247 kah kim-sih-sih ê kńg-lê-á seng-hē NGC 253 lóng sī Gio̍k-hu-chō Seng-hē-thoân ê sêng-oân chi-it.

## [KIP] NGC 247 kah in Pîng-iú
NGC 247 tsha-put-to ū 7 bān kng-nî tuā, sī tsi̍t-ê pí Gîn-hô khah sè ê kńg-lê-á sing-hē.
Lán niû-tio̍h i ê kū-lî kah lán tsiah tsha 1100 bān kng-nî niā-niā, si̍t-tsāi sī tsiok kūn--ê.
Uì lán ê kak-tōo lâi-khuànn, i tshu thán-tó, sī tsi̍t-ê tshik-hiòng sing-hē.
I sī tsit-ê sī-iá ê tsú-kak, bōng-uán-kiànn khuànn--ê hong-hiòng sī lâm-thian ê Hái-ang-tsō.
Sing-hē-puânn kî-tiong tsi̍t-pîng ū tsi̍t khang, ká-ná sī tsiam beh tshng suànn hit khang, sóo-í ū-lâng kā kiò-tsò "Tsiam-khang Sing-hē".
Tsit-tiunn tshing-tshó ê sing-hē siàu-siōng ū tsiok tsē puē-kíng sing-hē, kî-tiong siōng hiánn-ba̍k ê tio̍h-sī NGC 247 tò-pîng ē-kha hit 4 lia̍p pâi kui pâi ê sing-hē, in to̍h kiò-tsò Burbidge Sing-hē-liān.
Burbidge Sing-hē-liān tī tsha-put-to 3 ik kng-nî hn̄g ê sóo-tsāi.
NGC 247 kah kim-sih-sih ê kńg-lê-á sing-hē NGC 253 lóng sī Gio̍k-hu-tsō Sing-hē-thuân ê sîng-uân tsi-it.

## [English] NGC 247 and Friends
About 70,000 light-years across, [NGC 247 is a spiral galaxy][NGC 247 is a spiral galaxy] smaller than our Milky Way.
[Measured to be][Measured to be] only 11 million light-years distant it is nearby though.
Tilted nearly edge-on as seen [from our perspective][from our perspective], it dominates this telescopic field of view toward the southern constellation Cetus.
The pronounced void on one side of the galaxy's disk recalls for some its popular name, the Needle's Eye galaxy.
Many background galaxies are visible in this sharp galaxy portrait, including the remarkable string of four galaxies just below and left of NGC 247 known as Burbidge's Chain.
[Burbidge's Chain galaxies][Burbidge's Chain galaxies] are about 300 million light-years distant.
NGC 247 itself is part of the Sculptor Group of galaxies along with [shiny spiral NGC 253][shiny spiral NGC 253].

## 詞彙學習

|漢羅|POJ|KIP|華語|English|
|-|-|-|-|-|
|側向星系|chhek-hiòng seng-hē|tshek-hiòng sing-hē|側向星系|edge-on galaxy|
|海翁座|Hái-ang-chō|Hái-ang-tsō|鯨魚座|Cetus|
|視野|sī-iá|sī-iá|視野|field of view|
|星系盤|seng-hē-pôaⁿ|sing-hē-puânn|星系盤|galaxy's disk|
|針空星系|Chiam-khang Seng-hē|Tsiam-khang Sing-hē|針孔星系|Needle's Eye galaxy|
|Burbidge 星系鍊|Burbidge Seng-hē-liān|Burbidge Sing-hē-liān|伯比奇鏈|Burbidge's Chain galaxies|
|玉夫座星系團|Gio̍k-hu-chō Seng-hē-thoân|Gio̍k-hu-tsō Sing-hē-thuân|玉夫座星系團|Sculptor Group of galaxies|
|捲螺仔星系|kńg-lê-á seng-hē|kńg-lê-á sing-hē|螺旋星系|spiral galaxy|
|星系肖像|seng-hē siàu-siōng|sing-hē siàu-siōng|星系肖像|galaxy portrait|
|NGC 247|NGC jī-sù-chhit|NGC jī-sù-tshit|NGC 247|NGC 247|
|NGC 253|NGC jī-ngó͘-sam|NGC jī-ngóo-sam|NGC 253|NGC 253|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[NGC 247 is a spiral galaxy]:https://www.eso.org/public/news/eso1107/
[Measured to be]:https://arxiv.org/abs/0905.2699
[from our perspective]:https://science.nasa.gov/mission/hubble/science/universe-uncovered/hubble-galaxies/
[Burbidge's Chain galaxies]:https://ui.adsabs.harvard.edu/abs/1960ApJ...131..742B/abstract
[shiny spiral NGC 253]:https://apod.nasa.gov/apod/ap180322.html

---
title: 秋分 ê 芝加哥 大樓城市
date: 2024-09-22
publishdate: 2024-09-22T11:45:00+0800
tags: [芝加哥, 岩石陣, 春分, 秋分, 自轉軸]
hero: https://apod.nasa.gov/apod/image/2409/Chicagohenge_Artese_960.jpg
summary: Ùi 某一个角度來看，芝加哥就親像是一个現代 ê 岩石陣。
---

{{% apod %}}

- 原始文章：[Chicagohenge: Equinox in an Aligned City](https://apod.nasa.gov/apod/ap240922.html)
- 影像來源 kah 版權：[Anthony Artese](https://x.com/anthony_artese)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 秋分 ê 芝加哥 大樓城市
Ùi 某一个角度來看，芝加哥就親像是一个現代 ê [岩石陣][Stonehenge]。
這條路是東西向，這个時間是今仔日。
今仔日是 [秋分][equinox 1]，kah 春分仝款，是 [日頭][Sun] tī 地球 ùi 正西方 落去 ê 日子。
所以，今仔日 tī [芝加哥][Chicago]，日頭 會 ùi kah 赤道方向平行 ê 街仔路 kah 大樓 中央 落去，這个景色咱 kā 叫做 芝加哥 岩石陣。
[這張相片][Featured here] 是 2017 年 9 月中 [秋分 ê 時陣][equinox 2]，tī 芝加哥 ê [Upper Wacker 大路][Wacker Drive] 翕--ê [芝加哥 大樓城市][Chicago Henge]，嘛算是一款 [芝加哥 岩石陣][#chicagohenge]。
毋過 [誠濟城市][Many cities] ê [街仔路][streets] 抑是 其他 [特性][features]，嘛會佮 地球 自轉軸 [對予好勢][well-aligned]。
所以誠有可能，你 [上愛 ê 街仔路][favorite street] 嘛是東西向--ê。
今仔日日頭落山 ê 時陣，你只要小可影一下，[應該就會揣著][actually find out]。

## [POJ] Chhiu-hun ê Chi-ka-ko Tōa-lâu Siâⁿ-chhī
Ùi bó͘ chi̍t-ê kak-tō͘ lâi-khòaⁿ, Chi-ka-ko to̍h chhin-chhiūⁿ sī chi̍t-ê hiān-tāi ê giâm-chio̍h-tīn.
Chit tiâu lō͘ sī tang-sai-hiòng, chit-ê sî-kan sī kin-á-ji̍t.
Kin-á-ji̍t sī chhiu-hun, kah chhun-hun kāng-khoán, sī ji̍t-thâu tī Tē-kiû ùi chiàⁿ se-hong lo̍h-khì ê ji̍t-chí.
Só͘-í, kin-á Ji̍t-tī Chi-ka-ko, ji̍t-thâu ē ùi kah chhek-tō hong-hiòng pêng-hêng ê ke-á-lō͘ kah tōa-lâu tiong-ng lo̍h-khì, chit-ê kéng-sek lán kā kiò-chò Chi-ka-ko Giâm-chio̍h-tīn.
Chit-tiuⁿ siòng-phìⁿ sī 2017 nî 9 goe̍h-tiong chhiu-hun ê sî-chūn tī Chi-ka-ko ê Upper Wacker tōa-lō͘ hip--ê Chi-ka-ko tōa-lâu siâⁿ-chhī, mā sǹg-sī chi̍t-khoán Chi-ka-ko Giâm-chio̍h-tīn.
M̄-koh chiâⁿ chē siâⁿ-chhī ê ke-á-lō͘ ia̍h-sī kî-thaⁿ te̍k-sèng, mā ē kah Tē-kiû chū-choán-te̍k tùi hō͘ hó-sè.
Só͘-í chiâⁿ ū khó-lêng, lí siōng-ài ê ke-á-lō͘ mā-sī tang-sai-hiòng--ê.
Kin-á-ji̍t ji̍t-thâu lo̍h-soaⁿ ê sî-chūn, lí chí-iàu sió-khóa iáⁿ--chi̍t-ē, eng-kai to̍h ē chhōe-tio̍h.

## [KIP] Tshiu-hun ê Tsi-ka-ko Tuā-lâu Siânn-tshī
Uì bóo tsi̍t-ê kak-tōo lâi-khuànn, Tsi-ka-ko to̍h tshin-tshiūnn sī tsi̍t-ê hiān-tāi ê giâm-tsio̍h-tīn.
Tsit tiâu lōo sī tang-sai-hiòng, tsit-ê sî-kan sī kin-á-ji̍t.
Kin-á-ji̍t sī tshiu-hun, kah tshun-hun kāng-khuán, sī ji̍t-thâu tī Tē-kiû uì tsiànn se-hong lo̍h-khì ê ji̍t-tsí.
Sóo-í, kin-á Ji̍t-tī Tsi-ka-ko, ji̍t-thâu ē uì kah tshik-tō hong-hiòng pîng-hîng ê ke-á-lōo kah tuā-lâu tiong-ng lo̍h-khì, tsit-ê kíng-sik lán kā kiò-tsò Tsi-ka-ko Giâm-tsio̍h-tīn.
Tsit-tiunn siòng-phìnn sī 2017 nî 9 gue̍h-tiong tshiu-hun ê sî-tsūn tī Tsi-ka-ko ê Upper Wacker tuā-lōo hip--ê Tsi-ka-ko tuā-lâu siânn-tshī, mā sǹg-sī tsi̍t-khuán Tsi-ka-ko Giâm-tsio̍h-tīn.
M̄-koh tsiânn tsē siânn-tshī ê ke-á-lōo ia̍h-sī kî-thann ti̍k-sìng, mā ē kah Tē-kiû tsū-tsuán-ti̍k tuì hōo hó-sè.
Sóo-í tsiânn ū khó-lîng, lí siōng-ài ê ke-á-lōo mā-sī tang-sai-hiòng--ê.
Kin-á-ji̍t ji̍t-thâu lo̍h-suann ê sî-tsūn, lí tsí-iàu sió-khuá iánn--tsi̍t-ē, ing-kai to̍h ē tshuē-tio̍h.

## [English] Chicagohenge: Equinox in an Aligned City
Chicago, in a way, is like a modern [Stonehenge][Stonehenge].
The way is east to west, and the time is today.
Today, and every [equinox][equinox 1], the [Sun][Sun] will set exactly to the west, everywhere on [Earth][Earth].
Therefore, today in [Chicago][Chicago], the Sun will set directly down the long equatorially-aligned [grid of streets][grid of streets] and buildings, an event dubbed [#chicagohenge][#chicagohenge].
[Featured here][Featured here] is a [Chicago Henge][Chicago Henge] picture taken during the [equinox][equinox 2] in mid-September of 2017 looking along part of Upper [Wacker Drive][Wacker Drive].
[Many cities][Many cities], though, have [streets][streets] or other [features][features] that are [well-aligned][well-aligned] to Earth's spin axis.
Therefore, quite possibly, your [favorite street][favorite street] may also run east - west.
Tonight at sunset, with a quick glance, you can [actually find out][actually find out].

## 詞彙學習
|漢羅|POJ|KIP|華語|English|
|-|-|-|-|-|
| 芝加哥 | Chi-ka-ko | Tsi-ka-ko | 芝加哥 | Chicago |
| 岩石陣 | Giâm-chio̍h-tīn | Giâm-tsio̍h-tīn | 巨岩陣 | stonehenge |
| 芝加哥岩石陣 | Chi-ka-ko Giâm-chio̍h-tīn | Tsi-ka-ko Giâm-tsio̍h-tīn | 芝加哥岩石陣 | chicagohenge |
| 春分 | chhun-hun | tshun-hun | 春分 | spring equinox |
| 秋分 | chhiu-hun | tshiu-hun | 秋分 | autumnal equinox |
| 自轉軸 | chū-choán-te̍k | tsū-tsuán-ti̍k | 自轉軸 | spin axis |

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[Stonehenge]:https://en.wikipedia.org/wiki/Stonehenge
[equinox 1]:https://apod.nasa.gov/apod/ap210922.html
[Sun]:https://science.nasa.gov/sun/
[Earth]:https://science.nasa.gov/earth/facts/
[Chicago]:https://en.wikipedia.org/wiki/Chicago
[grid of streets]:https://www.domu.com/blog/decoding-the-chicago-street-grid-system
[#chicagohenge]:https://twitter.com/search?q=%23chicagohenge
[Featured here]:https://twitter.com/anthony_artese/status/910309187049148417
[Chicago Henge]:http://www.chicagotribune.com/news/ct-viewing-chicagohenge-when-and-how-it-works-20150922s-htmlstory.html
[equinox 2]:https://blogs.nasa.gov/Watch_the_Skies/tag/equinox/
[Wacker Drive]:https://en.wikipedia.org/wiki/Wacker_Drive
[Many cities]:https://www.citylab.com/transportation/2016/03/mapping-street-numbering-us-new-york-philadelphia/472809/
[streets]:https://apod.nasa.gov/apod/ap240319.html
[features]:https://apod.nasa.gov/apod/ap170621.html
[well-aligned]:https://apod.nasa.gov/apod/ap140706.html
[favorite street]:http://static.boredpanda.com/blog/wp-content/uploads/2016/01/police-rescue-sloth-cross-highway-ecuador-6.jpg
[actually find out]:https://as2.ftcdn.net/v2/jpg/00/34/33/73/1000_F_34337307_NVRxBN6qAPMSzwlLvHk91LZHTnPPemts.jpg

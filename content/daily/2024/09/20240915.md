---
title: 來揣月娘內底 ê 查埔人
date: 2024-09-15
tags: [月娘, 月球, 月海]
hero: https://apod.nasa.gov/apod/fap/image/2409/ManInMoon_Caxete_1080.jpg
summary: 你敢有看著月娘內底彼个查埔人？
categories: [podcast]
vocals: [阿錕]
---

{{% apod %}}

- 原始文章：[Find the Man in the Moon](https://apod.nasa.gov/apod/ap240910.html)
- 影像來源 kah 版權：[Dani Caxete](http://danikxt.com.es/fotografia/blog_y_galeria.html)
- 月娘之夜：[NASA ê 介紹](https://moon.nasa.gov/observe-the-moon-night/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "cm1v1xgtm08q001u6eg743tbl" >}}

## [漢羅] 來揣月娘內底 ê 查埔人
你敢有看著月娘內底彼个查埔人？
這个問題愛看 看的人是毋是有 [想像力][pareidolia]，有法度 kā 實際上無存在 ê 物件看做咱熟似 ê 圖樣。
[月娘][full Moon] 表面 ê 紋理有足濟有標誌性 ê 圖樣，毋若佇現代西方文化揣會著，歷史上嘛佇 [世界各地 ê 民間故事][world folklore] 內底揣會著。
比論講，咱若是綴 [月娘][the Moon 1] 無仝方向去看，就會看著 [月娘內底 ê 姑娘仔][Woman in the Moon] 抑是 [兔仔][Rabbit in the Moon]。
咱閣來看 [月娘][the Moon 2] 中央較倚面頂 ê [月海][lunar maria] 彼搭，是毋是有成 [一个面][facial outline]？就親像是 [有一个查埔人 tī 月娘內底][Man in the Moon]。
這是因為月海內底有兩个較暗 ê 圓窟仔，就親像是人 ê 目睭。
較 hŏng 意外 ê 是，咱若是用天文望遠鏡 [斟酌來 kā 看][close look]，就會看著月娘相片內底 [真正有][actually is] 一个查埔人，[佇月球表面出現一个剪影][silhouetted against the Moon]。
這張計畫好勢 ê 相片是 2016 年踮 [西班牙][Spain] [馬德里][Madrid] ê [Cadalso de los Vidrios][Cadalso de los Vidrios] 翕--ê。
毋知你敢有法度 [踮月娘面頂揣著你佮意 ê 圖樣][favorite object that you see in the Moon]？

## [POJ] Lâi chhōe Goe̍h-niû lāi-té ê Cha-po͘-lâng
Lí kám ū khòaⁿ-tio̍h goe̍h-niû lāi-té hit-ê cha-po͘-lâng?
Chit ê būn-tê ài khòaⁿ khòaⁿ-ê-lâng sī-m̄-sī ū sióng-siōng-le̍k, ū hoat-tō͘ kā si̍t-chè-siōng bô chûn-chāi ê mi̍h-kiāⁿ khòaⁿ-chò lán se̍k-sāi ê tô͘-iūⁿ.
Goe̍h-niû piáu-bīn ê bûn-lí ū chiok-chōe ū piau-chì-sèng ê tô͘-iūⁿ, m̄-nā tī hiān-tāi se-hong bûn-hòa chhōe-ē-tio̍h, le̍k-sú-siōng mā tī sè-kài kok-tē ê bîn-kan kò͘-sū lāi-té chhōe-ē-tio̍h.
Pí-lūn-kóng, lán nā-sī tòe goe̍h-niû bô-kâng hong-hiòng khì khòaⁿ, to̍h ē khòaⁿ-tio̍h goe̍h-niû lāi-té ê ko͘-niû-á iah-sī thò͘-á.
Lán koh lâi khòaⁿ goe̍h-niû tiong-ng khah óa bīn-téng ê Gue̍h-hái hit-tah, sī-m̄-sī ū sêng chi̍t-ê bīn?
Tō chhin-chhiūⁿ sī ū chi̍t-ê cha-po͘-lâng tī goe̍h-niû lāi-té.
Che sī in-ūi goe̍h-hái lāi-té ū nn̄g ê khah àm ê îⁿ khut-á, to̍h chhin-chhiūⁿ sī lâng ê ba̍k-chiu.
Khah hŏng ì-gōa ê sī, lán nā-sī iōng thian-bûn bōng-oán-kiàⁿ chim-chiok lâi kā khòaⁿ, to̍h ē khòaⁿ-tio̍h goe̍h-niû siòng-phìⁿ lāi-té chin-chiàⁿ ū chi̍t ê cha-po͘-lâng, tī Goe̍h-kiû piáu-bīn chhut-hiān chi̍t ê chián-iáⁿ.
Chit tiuⁿ kè-ōe hó-sè ê siòng-phìⁿ sī 2016 nî tiàm Se-pan-gâ Má-tek-lí ê Cadalso de los Vidrios hip--ê.
M̄-chai lí kám ū hoat-tō͘ tiàm goe̍h-niû bīn-téng chhōe-tio̍h lí kah-ì ê tô͘-iūⁿ?

## [KIP] Lâi tshuē Gue̍h-niû lāi-té ê Tsa-poo-lâng
Lí kám ū khuànn-tio̍h gue̍h-niû lāi-té hit-ê tsa-poo-lâng?
Tsit ê būn-tê ài khuànn khuànn-ê-lâng sī-m̄-sī ū sióng-siōng-li̍k, ū huat-tōo kā si̍t-tsè-siōng bô tsûn-tsāi ê mi̍h-kiānn khuànn-tsò lán si̍k-sāi ê tôo-iūnn.
Gue̍h-niû piáu-bīn ê bûn-lí ū tsiok-tsuē ū piau-tsì-sìng ê tôo-iūnn, m̄-nā tī hiān-tāi se-hong bûn-huà tshuē-ē-tio̍h, li̍k-sú-siōng mā tī sè-kài kok-tē ê bîn-kan kòo-sū lāi-té tshuē-ē-tio̍h.
Pí-lūn-kóng, lán nā-sī tuè gue̍h-niû bô-kâng hong-hiòng khì khuànn, to̍h ē khuànn-tio̍h gue̍h-niû lāi-té ê koo-niû-á iah-sī thòo-á.
Lán koh lâi khuànn gue̍h-niû tiong-ng khah uá bīn-tíng ê Gue̍h-hái hit-tah, sī-m̄-sī ū sîng tsi̍t-ê bīn?
Tō tshin-tshiūnn sī ū tsi̍t-ê tsa-poo-lâng tī gue̍h-niû lāi-té.
Tse sī in-uī gue̍h-hái lāi-té ū nn̄g ê khah àm ê înn khut-á, to̍h tshin-tshiūnn sī lâng ê ba̍k-tsiu.
Khah hŏng ì-guā ê sī, lán nā-sī iōng thian-bûn bōng-uán-kiànn tsim-tsiok lâi kā khuànn, to̍h ē khuànn-tio̍h gue̍h-niû siòng-phìnn lāi-té tsin-tsiànn ū tsi̍t ê tsa-poo-lâng, tī Gue̍h-kiû piáu-bīn tshut-hiān tsi̍t ê tsián-iánn.
Tsit tiunn kè-uē hó-sè ê siòng-phìnn sī 2016 nî tiàm Se-pan-gâ Má-tik-lí ê Cadalso de los Vidrios hip--ê.
M̄-tsai lí kám ū huat-tōo tiàm gue̍h-niû bīn-tíng tshuē-tio̍h lí kah-ì ê tôo-iūnn?

## [English] Find the Man in the Moon
Have you ever seen the Man in the Moon?
This common question plays on the ability of humans to see [pareidolia][pareidolia] -- imagining familiar icons where they don't actually exist.
The textured surface of Earth's [full Moon][full Moon] is home to numerous identifications of iconic objects, not only in modern western culture but in [world folklore][world folklore] throughout history.
Examples, typically dependent on [the Moon][the Moon 1]'s perceived orientation, include the [Woman in the Moon][Woman in the Moon] and the [Rabbit in the Moon][Rabbit in the Moon].
One [facial outline][facial outline] commonly identified as the [Man in the Moon][Man in the Moon] starts by imagining the two dark circular areas -- [lunar maria][lunar maria] -- here just above [the Moon][the Moon 2]'s center, to be the eyes.
Surprisingly, there [actually is][actually is] a man in this Moon image -- a [close look][close look] will reveal a real person -- with a telescope -- [silhouetted against the Moon][silhouetted against the Moon].
This featured well-planned image was taken in 2016 in [Cadalso de los Vidrios][Cadalso de los Vidrios] in [Madrid][Madrid], [Spain][Spain].
Do you have a [favorite object that you see in the Moon][favorite object that you see in the Moon]?

## 詞彙學習

|漢羅|POJ|KIP|華語|English|
|-|-|-|-|-|
|紋理|bûn-lí|bûn-lí|紋理|texture|
|標誌性|piau-chì-sèng|piau-tsì-sìng|標誌性|iconic|
|馬德里|Má-tek-lí|Má-tik-lí|馬德里|Madrid|
|月海|goe̍h-hái|gue̍h-hái|月海|lunar maria|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[pareidolia]:https://en.wikipedia.org/wiki/Pareidolia
[full Moon]:https://apod.nasa.gov/apod/ap180624.html
[world folklore]:https://en.wikipedia.org/wiki/Moon_rabbit
[the Moon 1]:http://moon.nasa.gov/home.cfm
[Woman in the Moon]:http://theketelsens.blogspot.com/2013/11/lunar-pareidolia-test.html
[Rabbit in the Moon]:https://www.mexicolore.co.uk/aztecs/aztefacts/rabbit-in-the-moon
[facial outline]:https://en.wikipedia.org/wiki/Man_in_the_Moon#/media/File:Man_in_the_Moon_with_key.jpg
[Man in the Moon]:https://en.wikipedia.org/wiki/Man_in_the_Moon
[lunar maria]:https://moon.nasa.gov/observe-the-moon-night/resources/moon-map/
[the Moon 2]:https://en.wikipedia.org/wiki/Moon#/media/File:Moon_names.svg
[actually is]:https://i.pinimg.com/550x/81/21/c0/8121c0291fa14d1fe52b9eb007741cac.jpg
[close look]:https://apod.nasa.gov/apod/ap140113.html
[silhouetted against the Moon]:https://apod.nasa.gov/apod/ap140907.html
[Cadalso de los Vidrios]:https://es.wikipedia.org/wiki/Cadalso_de_los_Vidrios
[Madrid]:https://en.wikipedia.org/wiki/Community_of_Madrid
[Spain]:https://en.wikipedia.org/wiki/Spain
[favorite object that you see in the Moon]:http://asterisk.apod.com/discuss_apod.php?date=220612

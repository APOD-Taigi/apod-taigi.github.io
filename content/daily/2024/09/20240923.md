---
title: 紫金山-ATLAS 彗星 來矣！
date: 2024-09-23
publishdate: 2024-09-23T11:45:00+0800
tags: [彗星 C/2023 A3, 紫金山-ATLAS 彗星, 天文單位, AU, 雙筒望遠鏡]
hero: https://apod.nasa.gov/apod/image/2409/Comet23A3_Valente_960.jpg
summary: 這粒已經足光 ê 彗星 接近咱 ê 時陣會發生啥物代誌？
categories: [podcast]
vocals: [阿錕]
---

{{% apod %}}

- 原始文章：[Comet Tsuchinshan-ATLAS Approaches](https://apod.nasa.gov/apod/ap240923.html)
- 影像來源 kah 版權：[Brian Valente](https://www.astrobin.com/users/bvalente/) & Greg Stein
- 天頂予你 ê 禮物：[你 ê APOD 生日相片是佗一張？](https://apod.nasa.gov/apod/calendar/allyears.html) (post 1995)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "cm27rm5ro01qw01vp6obpfwrx" >}}

## [漢羅] 紫金山-ATLAS 彗星 來矣！
這粒已經足光 ê 彗星 接近咱 ê 時陣會發生啥物代誌？
較樂觀 ê 預測認為講，[彗星 C/2023 A3 (紫金山-ATLAS)][Comet C/2023 A3 (Tsuchinshan–ATLAS)] 會 tī 真短 ê 時間內，光甲會當直接用目睭看著。
彗星未來會偌光，實在是 [真歹預測][hard to predict]，而且這粒 [彗星][comet] 可能會 tī 溫暖 ê 日光下底 [破去][break up]。
毋過會當確定 ê 是，彗星這馬是光甲料想袂到。
目前是會 tī 這禮拜尾仔 [行到][on track] 離太陽上倚 ê 所在 (0.39 个 [天文單位][AU])，而且會 tī 後個月初行到 離 [咱地球][Earth] 上倚 ê 所在 (0.47 个天文單位)。
紫金山-ATLAS 彗星 是舊年才發現--ê。
五月底翕 [這張相片][featured image] ê 時陣，這粒彗星拄 ùi 兩个 [遙遠星系][distant galaxies] 面頭前行過。
[咱這馬已經會使][comet can now be found] 用雙筒望遠鏡 tī [日出][Sun] 進前揣著伊。
閣紲落來幾若禮拜，伊會出現 tī 暗頭仔，[變甲愈來愈光][will brighten]。

## [POJ] Chí-kim-soaⁿ Hūi-chheⁿ ATLAS lâi-ah!
Chit lia̍p í-keng chiok kng ê hūi-chheⁿ chiap-kīn lán ê sî-chūn ē hoat-seng siáⁿ-mih tāi-chì?
Khah lo̍k-koan ê ī-chhek jīn-ûi kóng, hūi-chheⁿ C/2023 À (Chí-kim-soaⁿ ATLAS) ē tī chin té ê sî-kan-lāi, kng kah ē-tàng ti̍t-chiap iōng ba̍k-chiu khòaⁿ-tio̍h.
Hūi-chheⁿ bī-lâi ē gōa kng, si̍t-chāi sī chin pháiⁿ ī-chhek, jî-chhiáⁿ chit lia̍p hūi-chheⁿ khó-lêng ē tī un-loán ê ji̍t-kng ē-té phòa--khì.
M̄-koh ē-tàng khak-tēng ê sī,hūi-chheⁿ chit-má sī kng kah liāu-sióng-bē-kàu.
Bo̍k-chêng sī ē tī chit lé-pài bóe-á kiâⁿ kàu lī thài-iông siōng óa ê só͘-chāi (0.39 ê thian-bûn tan-ūi), jî-chhiáⁿ ē tī āu kò goe̍h-chhe kiâⁿ kàu lī lán Tē-kiû siōng óa ê só͘-chāi (0.47 ê thian-bûn tan-ūi).
Chí-kim-soaⁿ ATLAS Hūi-chheⁿ sī kū-nî chiah hoat-hiān--ê.
Gō͘ goe̍h-té hip chit-tiuⁿ siòng-phìⁿ ê sî-chūn, chit lia̍p hūi-chheⁿ tú ùi nn̄g-ê iâu-oán seng-hē bīn-thâu-chêng kiâⁿ-kòe.
Lán chit-má í-keng ē-sái iōng siang-tâng bōng-oán-kiàⁿ tī ji̍t-chhut chìn-chêng chhōe-tio̍h i.
Koh sòa--lo̍h-lâi kúi-nā lé-pài, i ē chhut-hiān tī àm-thâu-á, piàn-kah lú-lâi-lú kng.

## [KIP] Tsí-kim-suann Huī-tshenn ATLAS lâi-ah!
Tsit lia̍p í-king tsiok kng ê huī-tshenn tsiap-kīn lán ê sî-tsūn ē huat-sing siánn-mih tāi-tsì?
Khah lo̍k-kuan ê ī-tshik jīn-uî kóng, huī-tshenn C/2023 A3 (Tsí-kim-suann ATLAS) ē tī tsin té ê sî-kan-lāi, kng kah ē-tàng ti̍t-tsiap iōng ba̍k-tsiu khuànn-tio̍h.
Huī-tshenn bī-lâi ē guā kng, si̍t-tsāi sī tsin pháinn ī-tshik, jî-tshiánn tsit lia̍p huī-tshenn khó-lîng ē tī un-luán ê ji̍t-kng ē-té phuà--khì.
M̄-koh ē-tàng khak-tīng ê sī,huī-tshenn tsit-má sī kng kah liāu-sióng-bē-kàu.
Bo̍k-tsîng sī ē tī tsit lé-pài bué-á kiânn kàu lī thài-iông siōng uá ê sóo-tsāi (0.39 ê thian-bûn tan-uī), jî-tshiánn ē tī āu kò gue̍h-tshe kiânn kàu lī lán Tē-kiû siōng uá ê sóo-tsāi (0.47 ê thian-bûn tan-uī).
Tsí-kim-suann ATLAS Huī-tshenn sī kū-nî tsiah huat-hiān--ê.
Gōo gue̍h-té hip tsit-tiunn siòng-phìnn ê sî-tsūn, tsit lia̍p huī-tshenn tú uì nn̄g-ê iâu-uán sing-hē bīn-thâu-tsîng kiânn-kuè.
Lán tsit-má í-king ē-sái iōng siang-tâng bōng-uán-kiànn tī ji̍t-tshut tsìn-tsîng tshuē-tio̍h i.
Koh suà--lo̍h-lâi kuí-nā lé-pài, i ē tshut-hiān tī àm-thâu-á, piàn-kah lú-lâi-lú kng.

## [English] Comet Tsuchinshan-ATLAS Approaches
What will happen as this already bright comet approaches?
Optimistic predictions have [Comet C/2023 A3 (Tsuchinshan–ATLAS)][Comet C/2023 A3 (Tsuchinshan–ATLAS)] briefly becoming easily visible to the unaided eye -- although the future brightness of [comet][comet]s are notoriously [hard to predict][hard to predict], and this comet may even [break up][break up] in warming sunlight.
What is certain is that the comet is now unexpectedly bright and is [on track][on track] to pass its closest to the Sun (0.39 [AU][AU] later this week and closest to the [Earth][Earth] (0.47 AU) early next month.
The [featured image][featured image] was taken in late May as [Comet Tsuchinshan–ATLAS][Comet Tsuchinshan–ATLAS], discovered only last year, passed nearly in front of two [distant galaxies][distant galaxies].
The [comet can now be found][comet can now be found] with binoculars in the early morning sky rising just before the [Sun][Sun], while over the next few weeks it [will brighten][will brighten] as it moves to the early evening sky.

## 詞彙學習
|漢羅|POJ|KIP|華語|English|
|-|-|-|-|-|
| 彗星 C/2023 A3 | Hūi-chheⁿ C jī-khòng jī-sam| Huī-tshenn C jī-khòng jī-sam | 彗星 C/2023 A3 | Comet C/2023 A3 |
| 紫金山-ATLAS 彗星 | Chí-kim-soaⁿ ATLAS Hūi-chheⁿ | Tsí-kim-suann ATLAS Huī-tshenn | 紫金山-ATLAS 彗星 | Comet Tsuchinshan–ATLAS |
| 雙筒望遠鏡 | siang-tâng bōng-oán-kiàⁿ | siang-tâng bōng-uán-kiànn | 雙筒望遠鏡 | binoculars |
| 天文單位 | thian-bûn tan-uī | thian-bûn tan-uī | 天文單位 | Astronomical Unit (AU)|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[Comet C/2023 A3 (Tsuchinshan–ATLAS)]:https://en.wikipedia.org/wiki/C/2023_A3_(Tsuchinshan%E2%80%93ATLAS)
[comet]:https://apod.nasa.gov/apod/ap131117.html
[hard to predict]:https://emusements.com/wp-content/uploads/2019/04/cat-doh.jpg
[break up]:https://apod.nasa.gov/apod/ap230903.html
[on track]:https://theskylive.com/3dsolarsystem?obj=c2023a3
[AU]:https://en.wikipedia.org/wiki/Astronomical_unit
[Earth]:https://science.nasa.gov/earth/facts/
[featured image]:https://www.astrobin.com/jt8z8x/B/
[Comet Tsuchinshan–ATLAS]:https://www.seti.org/will-comet-c2023-a3-tsuchinshan-atlas-be-comet-decade
[distant galaxies]:https://apod.nasa.gov/apod/ap210802.html
[comet can now be found]:https://earthsky.org/space/comet-c-2023-a3-sep-oct-2024-tsuchinshan-atlas/
[Sun]:https://science.nasa.gov/sun/
[will brighten]:http://www.aerith.net/comet/catalog/2023A3/2023A3.html

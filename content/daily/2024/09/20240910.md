---
title: 馬頭星雲 kah 獵戶座星雲
date: 2024-09-10
publishdate: 2024-09-10T11:45:00+0800
tags: [馬頭星雲, 獵戶座星雲, 參宿一, 獵戶座皮帶, 火舌星雲, 火焰星雲, 塗粉烏帶, 反射星雲, 發射星雲, M42]
hero: https://apod.nasa.gov/apod/image/2409/MarsPan_ExpressLuck_1080_annotated.jpg
summary: 這个烏暗 ê 馬頭星雲 kah 發光 ê 獵戶座星雲 tī 宇宙遠景成做一个對照。In to̍h 出現 tī 這个予人讚嘆 ê 拼鬥影像 ê 兩个對角。
---

{{% apod %}}

- 原始文章：[Horsehead and Orion Nebulas](https://apod.nasa.gov/apod/ap240910.html)
- 影像來源 kah 版權：[Antoine & Dalia Grelin](https://www.galactic-hunter.com/about)
- 天文物理學家：[Browse 3,500+ codes in the Astrophysics Source Code Library](http://ascl.net/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 馬頭星雲 kah 獵戶座星雲
烏暗 ê [馬頭星雲][Horsehead Nebula] kah 發光 ê [獵戶座星雲][Orion Nebula 1] tī 宇宙遠景成做一个對照，就 chhāi tī 這張 [美麗拼鬥影像][stunning mosaic] ê 兩个對角。
In tī 1500 光年遠 ê 所在，是 [夜空中][the night sky's] 足好揣 ê 兩个 [星座][constellation]。
咱熟似 ê [馬頭星雲][Horsehead 1] 看起來敢若是烏雲，kah 倒手下跤 ê 紅色發光區相比，是一个 [較細 ê 形體][small silhouette]。
[參宿一][Alnitak] 是 [獵戶座皮帶][Orion's belt] 內底上東爿 ê 恆星，是 [馬頭星雲][Horsehead 2] 倒爿上光 ê [恆星][star]。
Tī 參宿一下跤是 [火舌星雲][Flame Nebula]，有足光 ê 發射雲 kah [變化多端][dramatic] ê 塗粉烏帶。
這个壯麗 ê 發射區是 [獵戶座][Orion Nebula 2] (嘛叫做 M42)，to̍h tī 正爿頂懸。
Tī 伊 ê 倒爿隨看著一个足明顯 ê [反射星雲][reflection nebula]，有人嘛 kā 叫做「慢跑的人」。
這區內底 [四界攏是][traced] [虯毛形][tendrils] ê 發光水素氣體。

## [POJ] Bé-thâu Seng-hûn kah La̍h-hō͘-chō Seng-hûn
O͘-àm ê Bé-thâu Seng-hûn kah hoat-kng ê La̍h-hō͘-chō Seng-hûn tī ú-tiū oán-kéng chiâⁿ-chò chi̍t-ê tùi-chiàu, to̍h chhāi tī chit-tiuⁿ bí-lē pheng-tàu-iáⁿ-siōng ê nn̄g-ê tùi-kak.
In tī 1500 kng-nî hn̄g ê só͘-chāi, sī iā-khong tiong chiok hó chhōe ê nn̄g-ê seng-chō.
Lán se̍k-sāi ê Bé-thâu Seng-hûn khòaⁿ--khí-lâi ká-ná sī o͘-hûn, kah tò-chhiú ē-kha ê âng-sek hoat-kng-khu sio-pí, sī chit-ê khah sè ê hêng-thé.
Chham-siù-it sī La̍h-hō͘-chō phôe-tòa lāi-té siōng tang-pêng ê hêng-chhiⁿ, sī Bé-thâu Seng-hûn tò-pêng siōng-kng ê hêng-chhiⁿ.
Tī Chham-siù-it ē-kha sī Hóe-chi̍h Seng-hûn, ū chiok kng ê hoat-siā-hûn kah piàn-hòa-to-toan ê thô͘-hún-o͘-tòa.
Chit-ê chòng-lē ê hoat-siā-khu sī La̍h-hō͘-chō (mā kiò-chò M42), to̍h tī chiàⁿ-pêng téng-koân.
Tī i ê tò-pêng sûi khòaⁿ-tio̍h chi̍t-ê chiok bêng-hián ê hoán-siā seng-hûn, ū lâng má kā kiò-chò "bān-pháu ê lâng".
Chit khu lāi-té sì-kè lóng sī khiû-mo͘ hêng ê hoat-kng chúi-sò͘ khì-thé.

## [KIP] Bé-thâu Sing-hûn kah La̍h-hōo-tsō Sing-hûn
Oo-àm ê Bé-thâu Sing-hûn kah huat-kng ê La̍h-hōo-tsō Sing-hûn tī ú-tiū uán-kíng tsiânn-tsò tsi̍t-ê tuì-tsiàu, to̍h tshāi tī tsit-tiunn bí-lē phing-tàu-iánn-siōng ê nn̄g-ê tuì-kak.
In tī 1500 kng-nî hn̄g ê sóo-tsāi, sī iā-khong tiong tsiok hó tshuē ê nn̄g-ê sing-tsō.
Lán si̍k-sāi ê Bé-thâu Sing-hûn khuànn--khí-lâi ká-ná sī oo-hûn, kah tò-tshiú ē-kha ê âng-sik huat-kng-khu sio-pí, sī tsit-ê khah sè ê hîng-thé.
Tsham-siù-it sī La̍h-hōo-tsō phuê-tuà lāi-té siōng tang-pîng ê hîng-tshinn, sī Bé-thâu Sing-hûn tò-pîng siōng-kng ê hîng-tshinn.
Tī Tsham-siù-it ē-kha sī Hué-tsi̍h Sing-hûn, ū tsiok kng ê huat-siā-hûn kah piàn-huà-to-tuan ê thôo-hún-oo-tuà.
Tsit-ê tsòng-lē ê huat-siā-khu sī La̍h-hōo-tsō (mā kiò-tsò M42), to̍h tī tsiànn-pîng tíng-kuân.
Tī i ê tò-pîng suî khuànn-tio̍h tsi̍t-ê tsiok bîng-hián ê huán-siā sing-hûn, ū lâng má kā kiò-tsò "bān-pháu ê lâng".
Tsit khu lāi-té sì-kè lóng sī khiû-moo hîng ê huat-kng tsuí-sòo khì-thé.

## [English] Horsehead and Orion Nebulas
The dark [Horsehead Nebula][Horsehead Nebula] and the glowing [Orion Nebula][Orion Nebula] are contrasting cosmic vistas.
Adrift 1,500 light-years away in one of [the night sky's][the night sky's] most recognizable [constellation][constellation]s, they appear in opposite corners of the above [stunning mosaic][stunning mosaic].
The familiar [Horsehead][Horsehead 1] nebula appears as a dark cloud, a [small silhouette][small silhouette] notched against the long glow of hydrogen -- here shown in gold -- at the lower left.
[Alnitak][Alnitak] is the easternmost star in [Orion's belt][Orion's belt] and is seen as the brightest [star][star] just below and to the left of the [Horsehead][Horsehead 2].
To the left of Alnitak is the [Flame Nebula][Flame Nebula], with clouds of bright emission and [dramatic][dramatic] dark dust lanes.
The magnificent emission region, the [Orion Nebula][Orion Nebula] (aka M42), lies at the upper right.
Immediately to its left is a prominent [reflection nebula][reflection nebula] sometimes called the Running Man.
Pervasive [tendrils][tendrils] of glowing hydrogen gas are easily [traced][traced] throughout the region.

## 詞彙學習（漢羅/POJ/KIP/華語/English）
- 【馬頭星雲】Bé-thâu Seng-hûn/Bé-thâu Sing-hûn/馬頭星雲/Horsehead Nebula
- 【獵戶座星雲】La̍h-hō͘-chō Seng-hûn/La̍h-hōo-tsō Sing-hûn/獵戶座星雲/Origin Nebula
- 【拼鬥影像】pheng-tàu-iáⁿ-siōng/phing-tàu-iánn-siōng/馬賽克影像/mosaic image
- 【參宿一】Chham-siù-it/Tsham-siù-it/參宿一/Alnitak
- 【獵戶座皮帶】La̍h-hō͘-chō phôe-tòa/La̍h-hōo-tsō phuê-tuà/獵戶座腰帶/Origin Belt
- 【火舌星雲】Hóe-chi̍h Seng-hûn/Hué-tsi̍h Sing-hûn/火焰星雲/Flame Nebula
- 【火焰星雲】Hóe-iām Seng-hûn/Hué-iām Sing-hûn/火焰星雲/Flame Nebula
- 【塗粉烏帶】thô͘-hún-o͘-tòa/thôo-hún-oo-tuà/暗灰塵帶/dark dust lane
- 【發射星雲】hoat-siā seng-hûn/huat-siā sing-hûn/發射星雲/emission nebula
- 【反射星雲】hoán-siā seng-hûn/huán-siā sing-hûn/反射星雲/reflection nebula
- 【水素氣體】chúi-sò͘ khì-thé/tsuí-sòo khì-thé/氫氣/hydrogen gas

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[Horsehead Nebula]:https://apod.nasa.gov/apod/ap231120.html
[Orion Nebula 1]:https://apod.nasa.gov/apod/ap191030.html
[the night sky's]:https://apod.nasa.gov/apod/ap220416.html
[constellation]:https://en.wikipedia.org/wiki/Constellation
[stunning mosaic]:https://www.galactic-hunter.com/post/ic-434-the-horsehead-flame-nebulae
[Horsehead 1]:https://en.wikipedia.org/wiki/Horsehead_Nebula
[small silhouette]:https://i.redd.it/9lmbxkkm9bm41.jpg
[Alnitak]:https://www.gb.nrao.edu/~rmaddale/Education/OrionTourCenter/belt.html
[Orion's belt]:https://apod.nasa.gov/apod/ap090210.html
[star]:https://science.nasa.gov/universe/stars/
[Horsehead 2]:https://www.liveabout.com/horse-head-drawing-step-by-step-tutorial-1123322
[Flame Nebula]:https://apod.nasa.gov/apod/ap221229.html
[dramatic]:https://apod.nasa.gov/apod/ap090929.html
[Orion Nebula 2]:https://en.wikipedia.org/wiki/Orion_nebula
[reflection nebula]:http://antwrp.gsfc.nasa.gov/apod/reflection_nebulae.html
[tendrils]:https://apod.nasa.gov/apod/ap090224.html
[traced]:https://youtu.be/-PQpNb_yJVE

---
title: 太陽頭頂 ê 三角日珥
date: 2024-09-02
publishdate: 2024-09-02T11:45:00+0800
tags: [日珥, 磁場, 電漿, 太陽動力學天文台, 水素, 色球層, 太陽纖維]
hero: https://apod.nasa.gov/apod/fap/image/2409/SunTriangle_Vanoni_960.jpg
summary: 太陽頭頂是按怎有三角形 ê 火？

---

{{% apod %}}

- 原始文章：[A Triangular Prominence Hovers Over the Sun](https://apod.nasa.gov/apod/ap240902.html)
- 影像來源 kah 版權：[Andrea Vanoni](https://www.instagram.com/astro.vano/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 太陽頭頂 ê 三角日珥
太陽頭頂是按怎有一葩三角形 ê 火？
這實在是無四常，毋過這葩火其實是 一直咧振動 ê [太陽日珥][solar prominence] ê 一部份。
[太陽][Sun] 表面 ê 環形磁場 會 kā 高能粒子流 接起來。
這款發光 ê 氣體結構，有當時仔會擋幾若個月遐爾久。
[日珥][prominence] 會遐爾光，是因為伊有 特別燒、實密、kah 無透光 ê 太陽 [電漿][plasma]。
這款 [予人意外][surprising] ê 三角結構是頂禮拜出現--ê。
這个 [三角形 ê 日珥][iconic prominence] 是比咱地球閣較大。
這張相片是幾若位 太陽攝影師 翕--ê，而且去予 NASA [太陽動力學天文台][Solar Dynamic Observatory] [紀錄][documented] 落來--ê。
這个現象會 tī 一工內形成，而且一工左右就會花去。
[相片][featured image] 翕著 ê 紅色，是 [水素][hydrogen] 發射線 發出 ê [紅光][red light]。
下底是 [太陽色球層][Sun's chromosphere] 表面 ê [太陽纖維][solar fibrils]。
Kah 這比起來，背景天空傷暗矣，看袂著半粒星。
今年 ê 太陽表面，是 [活跳跳][quite active]。

## [POJ] Thài-iông thâu-téng ê Saⁿ-kak Ji̍t-ní
Thài-iông thâu-téng sī-án-chóaⁿ ū chi̍t pha saⁿ-kak-hêng ê hóe?
Che si̍t-chāi sī bô sù-siông, m̄-koh chit pha hóe kî-si̍t sī it-ti̍t leh tín-tāng ê thài-iông ji̍t-ní ê chi̍t-pō͘-hūn.
Thài-iông piáu-bīn ê khoân-hêng chû-tiûⁿ ē kā ko-lêng lia̍p-chú-liû chiap khí-lâi.
Chit-khoán hoat-kng ê khì-thé kiat-kò͘, ū-tang-sî-á ē tòng kúi-nā kò goe̍h hiah-nī kú.
Ji̍t-ní ē hiah-nī kng, sī in-ūi i ū te̍k-pia̍t sio, cha̍t-ba̍t, kah bô thàu-kng ê thài-iông tiān-chiuⁿ.
Chit-khoán hō͘ lâng ì-gōa ê saⁿ-kak kiat-kò͘ sī téng-lé-pài chhut-hiān--ê.
Chit-ê saⁿ-kak-hêng ê ji̍t-ní sī pí lán Tē-kiû koh-khah tōa.
Chit-tiuⁿ siòng-phìⁿ sī kúi-nā ūi thài-iông liap-iáⁿ-su hip--ê, jî-chhiáⁿ khì hō͘ NASA Thài-iông Tāng-le̍k-ha̍k Thian-bûn-tâi kì-lo̍k lo̍h-lâi--ê.
Chit-ê hiān-siōng ē tī chi̍t-kang lāi hêng-sêng, jî-chhiáⁿ chi̍t-kang chó-iū to̍h ē hoa--khì.
Siòng-phìⁿ hip--tio̍h ê âng-sek, sī chúi-sò͘ hoat-siā-sòaⁿ hoat-chhut ê âng-kng.
Ē-té sī thài-iông sek-kiû-chân piáu-bīn ê thài-iông chhiam-ûi.
Kah che pí khí-lâi, pōe-kéng thian-khong siuⁿ àm--ah, khòaⁿ bē-tio̍h pòaⁿ lia̍p chhiⁿ.
Kin-nî ê Thài-iông piáu-bīn, sī oa̍h-thiàu-thiàu.

## [KIP] Thài-iông thâu-tíng ê Sann-kak Ji̍t-ní
Thài-iông thâu-tíng sī-án-tsuánn ū tsi̍t pha sann-kak-hîng ê hué?
Tse si̍t-tsāi sī bô sù-siông, m̄-koh tsit pha hué kî-si̍t sī it-ti̍t leh tín-tāng ê thài-iông ji̍t-ní ê tsi̍t-pōo-hūn.
Thài-iông piáu-bīn ê khuân-hîng tsû-tiûnn ē kā ko-lîng lia̍p-tsú-liû tsiap khí-lâi.
Tsit-khuán huat-kng ê khì-thé kiat-kòo, ū-tang-sî-á ē tòng kuí-nā kò gue̍h hiah-nī kú.
Ji̍t-ní ē hiah-nī kng, sī in-uī i ū ti̍k-pia̍t sio, tsa̍t-ba̍t, kah bô thàu-kng ê thài-iông tiān-tsiunn.
Tsit-khuán hōo lâng ì-guā ê sann-kak kiat-kòo sī tíng-lé-pài tshut-hiān--ê.
Tsit-ê sann-kak-hîng ê ji̍t-ní sī pí lán Tē-kiû koh-khah tuā.
Tsit-tiunn siòng-phìnn sī kuí-nā uī thài-iông liap-iánn-su hip--ê, jî-tshiánn khì hōo NASA Thài-iông Tāng-li̍k-ha̍k Thian-bûn-tâi kì-lo̍k lo̍h-lâi--ê.
Tsit-ê hiān-siōng ē tī tsi̍t-kang lāi hîng-sîng, jî-tshiánn tsi̍t-kang tsó-iū to̍h ē hua--khì.
Siòng-phìnn hip--tio̍h ê âng-sik, sī tsuí-sòo huat-siā-suànn huat-tshut ê âng-kng.
Ē-té sī thài-iông sik-kiû-tsân piáu-bīn ê thài-iông tshiam-uî.
Kah tse pí khí-lâi, puē-kíng thian-khong siunn àm--ah, khuànn bē-tio̍h puànn lia̍p tshinn.
Kin-nî ê Thài-iông piáu-bīn, sī ua̍h-thiàu-thiàu.

## [English] A Triangular Prominence Hovers Over the Sun
Why is there a triangle hovering over the Sun?
Although the shape is unusual, the type of structure is not: it is part of an evolving [solar prominence][solar prominence].
Looping magnetic fields on the [Sun][Sun] channel the flow of energetic particles, sometimes holding glowing gaseous structures aloft for months.
A [prominence][prominence] glows brightly because it contains particularly hot, dense, or opaque solar [plasma][plasma].
The [surprising][surprising] triangular structure occurred last week.
Larger than our Earth, the [iconic prominence][iconic prominence] was imaged by several solar photographers and [documented][documented] by NASA's [Solar Dynamic Observatory][Solar Dynamic Observatory] to form and violently dissipate in about a day.
The [featured image][featured image] was captured in a color of [red light][red light] emitted strongly by [hydrogen][hydrogen].
Below, [solar fibrils][solar fibrils] carpet the [Sun's chromosphere][Sun's chromosphere], while the background sky is so faint in comparison that no stars are visible.
Our Sun's surface has been [quite active][quite active] this year.

## 詞彙學習

|漢羅|POJ|KIP|華語|English|
|-|-|-|-|-|
|太陽動力學天文台|Thài-iông Tōng-le̍k-ha̍k Thian-bûn-tâi|Thài-iông Tōng-li̍k-ha̍k Thian-bûn-tâi|太陽動力學天文台|the Solar Dynamics Observatory|
|日珥|ji̍t-ní|ji̍t-ní|日珥|solar prominences|
|磁場|chû-tiûⁿ|tsû-tiûnn|磁場|magnetic field|
|電漿|tiān-chiuⁿ|tiān-tsiunn|電漿|plasma|
|水素|chúi-sò͘|tsuí-sòo|氫|hydrogen|
|色球層|sek-kiû-chân|sik-kiû-tsân|色球層|chromosphere|
|太陽纖維|thài-iông chhiam-ûi|thài-iông tshiam-uî|太陽纖維|solar fibrils|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[solar prominence]:https://en.wikipedia.org/wiki/Solar_prominence
[Sun]:https://science.nasa.gov/sun/
[prominence]:https://apod.nasa.gov/apod/ap180527.html
[plasma]:https://en.wikipedia.org/wiki/Plasma_(physics)
[surprising]:https://petsonme.com.au/blog//wp-content/uploads/2015/11/pugheadtilt.jpg
[iconic prominence]:https://apod.nasa.gov/apod/ap230801.html
[documented]:https://www.facebook.com/APOD.Sky/videos/1537986243787259
[Solar Dynamic Observatory]:https://sdo.gsfc.nasa.gov/
[featured image]:https://www.instagram.com/p/C_K1nhxMRrP/
[red light]:https://en.wikipedia.org/wiki/Hydrogen-alpha
[hydrogen]:https://periodic.lanl.gov/1.shtml
[solar fibrils]:https://apod.nasa.gov/apod/ap150217.html
[Sun's chromosphere]:https://solarscience.msfc.nasa.gov/chromos.shtml
[quite active]:https://apod.nasa.gov/apod/ap240615.html

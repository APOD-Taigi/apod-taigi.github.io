---
title: 迵 tùi 銀河 ê 樓梯
date: 2024-05-29
publishdate: 2024-05-29T11:45:00+0800
tags: [銀河系, 銀河盤, 牛郎星, 織女星, 隱痀橋]
hero: https://apod.nasa.gov/apod/image/2405/StairwayToMilkyway_Marcin_1080_annotated.jpg
summary: 你若是 ùi 這个 樓梯 直直行 tùi 銀河去，會發生啥物代誌？
categories: [podcast]
vocals: [阿錕]
---

{{% apod %}}

- 原始文章：[Stairway to the Milky Way](https://apod.nasa.gov/apod/ap240529.html)
- 影像來源 kah 版權：[Marcin Rosadziński](https://www.instagram.com/krakow_astrophotography/)
- 你 ê 生日禮物：[What picture did APOD feature on your birthday?](https://apod.nasa.gov/apod/calendar/allyears.html) (post 1995)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clxhorv8z000001vsbsvn7z5f" >}}

## [漢羅] 迵 tùi 銀河 ê 樓梯
你若是 ùi 這个 [樓梯][stairway] 直直行 tùi 銀河去，會發生啥物代誌？
欲回答這个問題進前，咱愛先來了解這个美麗 ê 夜空。
上引人注意 ê 部份是 [銀河系][Milky Way Galaxy] 這个大隱痀橋，這條 [光帶][band] 是咱銀河系中央 ê 銀河盤。
伊是 [直--ê][straight]，毋過因為這張闊幅 ê [合成影像][this composite image]，予伊看起來去予拗彎去。
銀河系頭前有足濟恆星，[恆星隱痀橋][stellar arch] 下底 發白光 ê 恆星 是 [牛郎星][Altair]，頂懸發藍光 ê 是 [織女星][Vega]。
倒爿是發青光 ê [氣體][air glows]，伊下底是發黃光 ê 雲。
[這張相片][this composite image] 是頂個月 tī 北 [大西洋][Atlantic Ocean] ê [葡萄牙][Portugal] [Madeira 島][Madeira Island] 翕--ê。
啊著！
等你 peh 樓梯 peh 到上頂懸，[欣賞][admire] 這个美麗 ê 夜空了後，你應該就會 ùi [樓梯 ê 另外一爿 行落去矣][descend down the stairs]！

## [POJ] Thàng tùi Gîn-hô ê lâu-thui
Lí nā-sī ùi chit-ê lâu-thui ti̍t-ti̍t kiâⁿ tùi Gîn-hô khì, ē hoat-seng siáⁿ-mih tāi-chì?
Beh hôe-tap chit-ê būn-tê chìn-chêng, lán ài seng lâi liáu-kái chit-ê bí-lē ê iā-khong.
Siōng ín-lâng-chù-ì ê pō͘-hūn sī Gîn-hô-hē chit-ê tōa ún-ku-kiô, chit tiâu kng-tòa sī lán Gîn-hô-hē tiong-ng ê gîn-hô-pôaⁿ.
I sī ti̍t--ê, m̄-koh in-ūi chit-tiuⁿ khoah-pak ê ha̍p-sêng iáⁿ-siōng, hō͘ i khòaⁿ--khí-lâi khì hō͘ áu-oan khì.
Gîn-hô-hē thâu-chêng ū chiok chē hêng-chheⁿ, hêng-chhiⁿ ún-ku-kiô ē-té hoat pe̍h-kng ê hêng-chheⁿ sī Gû-nn̂g-chheⁿ, téng-koân hoat nâ-kng ê sī Chit-lú-chheⁿ.
Tò-pêng sī hoat chheⁿ-kng ê khì-thé, i ē-té sī hoat n̂g-kng ê hûn.
Chit-tiuⁿ siòng-phìⁿ sī téng kò goe̍h tī pak Tāi-se-iûⁿ ê Phû-tô-gâ Madeira tó hip--ê.
Ah tio̍h!
Tán lí peh lâu-thui peh kàu siōng téng-koân, him-sióng chit-ê bí-lē ê iā-khong liáu-āu, lí èng-kai to̍h ē ùi lâu-thui ê lēng-gōa chi̍t-pêng kiâⁿ--lo̍h khì--ah!

## [KIP] Thàng tuì Gîn-hô ê lâu-thui
Lí nā-sī uì tsit-ê lâu-thui ti̍t-ti̍t kiânn tuì Gîn-hô khì, ē huat-sing siánn-mih tāi-tsì?
Beh huê-tap tsit-ê būn-tê tsìn-tsîng, lán ài sing lâi liáu-kái tsit-ê bí-lē ê iā-khong.
Siōng ín-lâng-tsù-ì ê pōo-hūn sī Gîn-hô-hē tsit-ê tuā ún-ku-kiô, tsit tiâu kng-tuà sī lán Gîn-hô-hē tiong-ng ê gîn-hô-puânn.
I sī ti̍t--ê, m̄-koh in-uī tsit-tiunn khuah-pak ê ha̍p-sîng iánn-siōng, hōo i khuànn--khí-lâi khì hōo áu-uan khì.
Gîn-hô-hē thâu-tsîng ū tsiok tsē hîng-tshenn, hîng-tshinn ún-ku-kiô ē-té huat pe̍h-kng ê hîng-tshenn sī Gû-nn̂g-tshenn, tíng-kuân huat nâ-kng ê sī Tsit-lú-tshenn.
Tò-pîng sī huat tshenn-kng ê khì-thé, i ē-té sī huat n̂g-kng ê hûn.
Tsit-tiunn siòng-phìnn sī tíng kò gue̍h tī pak Tāi-se-iûnn ê Phû-tô-gâ Madeira tó hip--ê.
Ah tio̍h!
Tán lí peh lâu-thui peh kàu siōng tíng-kuân, him-sióng tsit-ê bí-lē ê iā-khong liáu-āu, lí ìng-kai to̍h ē uì lâu-thui ê līng-guā tsi̍t-pîng kiânn--lo̍h khì--ah!

## [English] Stairway to the Milky Way
What happens if you ascend this [stairway][stairway] to the Milky Way?
Before answering that, let's understand the beautiful sky you will see.
Most eye-catching is the grand arch of the [Milky Way Galaxy][Milky Way Galaxy], the [band][band] that is the central disk of our galaxy which is [straight][straight] but distorted by the wide-angle nature of [this composite image][this composite image].
Many stars well in front of the Milk Way will be visible, with the bright white star just below the [stellar arch][stellar arch] being [Altair][Altair], and the bright blue star above it being [Vega][Vega].
The [air glows][air glows] green on the left, just above the yellow cloud deck.
The [featured image][featured image] was taken last month on [Portugal][Portugal]'s [Madeira Island][Madeira Island] in the North [Atlantic Ocean][Atlantic Ocean].
Oh, and what happens after you reach the top of these stairs and [admire][admire] the amazing sky is, quite probably, that you then [descend down the stairs][descend down the stairs] on the other side.

## 詞彙學習（漢羅/POJ/KIP/華語/English）
- 【銀河系】Gîn-hô-hē/Gîn-hô-hē/銀河系/Milky Way Galaxy
- 【銀河盤】gîn-hô-pôaⁿ/gîn-hô-puânn/銀河盤/disk of Milky Way
- 【牛郎星】Gû-nn̂g-chheⁿ/Gû-nn̂g-tshenn/牛郎星/Altair
- 【織女星】Chit-lú-chheⁿ/Tsit-lú-tshenn/織女星/Vega
- 【隱痀橋】ún-ku-kiô/ún-ku-kiô/拱橋/arch

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/
[stairway]:https://youtu.be/xbhCPt6PZIU
[Milky Way Galaxy]:https://science.nasa.gov/resource/the-milky-way-galaxy/
[band]:https://apod.nasa.gov/apod/ap110710.html
[straight]:https://apod.nasa.gov/apod/ap230702.html
[this composite image]:https://www.instagram.com/p/C6hAjiSLuxd/
[stellar arch]:https://apod.nasa.gov/apod/ap221023.html
[Altair]:https://en.wikipedia.org/wiki/Altair
[Vega]:https://en.wikipedia.org/wiki/Vega
[air glows]:https://apod.nasa.gov/apod/ap220313.html
[featured image]:https://www.instagram.com/p/C6hAjiSLuxd/
[Portugal]:https://en.wikipedia.org/wiki/Portugal
[Madeira Island]:https://youtu.be/Y29s7aPfKeY?t=7
[Atlantic Ocean]:https://en.wikipedia.org/wiki/Atlantic_Ocean
[admire]:https://apod.nasa.gov/apod/ap040808.html
[descend down the stairs]:https://youtu.be/fDKDC_IUnOA?t=20

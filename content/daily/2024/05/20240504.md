---
title: 3 台 輔助望遠鏡 AT
date: 2024-05-04
publishdate: 2024-05-04T11:45:00+0800
tags: [R2D2 機器人, AT 望遠鏡, 輔助望遠鏡 AT, 直徑, 干涉儀, VLA 望遠鏡, 解析度, 焦點, 大麥哲倫星雲, 小麥哲倫星雲, 銀河系, 衛星星系, 大氣, 氣輝, 地平線, 智利, Atacama 沙漠]
hero: https://apod.nasa.gov/apod/fap/image/2405/three_ats_beletsky.jpg
summary: 就算 in kah R2D2 機器人足成--ê，這 3 个並毋是你欲揣 ê 機器人。
---

{{% apod %}}

- 原始文章：[3 ATs](https://apod.nasa.gov/apod/ap240504.html)
- 影像來源 kah [版權][copyright]：[Yuri Beletsky](https://www.instagram.com/yuribeletsky/) ([Carnegie](http://carnegiescience.edu/) [Las Campanas Observatory](http://www.lco.cl/), [TWAN](https://twanight.org/about/))
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 3 台 輔助望遠鏡 AT
就算 in kah [R2D2][R2D2] 機器人足成--ê，這 3 台並毋是你欲揣 ê 機器人。
顛倒是，這个外殼內底裝 ê 是直徑 1.8 公尺大 ê [輔助望遠鏡 AT][Auxiliary Telescopes] (ATs)，是 智利 [Atacama 沙漠][Atacama Desert] 地區 Paranal 天文台 ê 望遠鏡。
AT 望遠鏡是設計欲來 [做干涉儀用--ê][for interferometry]，這是一款 kah 8 公尺大 ê [VLA 望遠鏡][Very Large Telescope units] 配合 ê 懸解析度觀測技術。
遮攏總有 4 台 AT 當咧運作，逐台下底攏鬥一台車仔，通予望遠鏡會當 tī 鐵枝路頂懸 [徙來徙去][that moves]，組合做無仝 ê 排列，鬥做一个較大單位 ê 望遠鏡。
為著欲當做干涉儀使用，逐台望遠鏡接收著 ê 光線會送去 tī 地下道 ê 反射鏡系統 ê 共同焦點。
這 3 台 AT 天頂有 大麥哲倫星雲 kah 小 [麥哲倫星雲][Magellanic Clouds]，in 兩个攏是咱銀河系 ê 衛星星系，毋閣有較遠淡薄仔。
Tī 南半球好天暗暝 ê 天頂，咱會當看著地球大氣 ê 青色 [氣輝][airglow stretches]，綴地平線頂懸 微微仔咧發光。

## [POJ] 3 tâi Hú-chō͘ Bōng-oán-kiàⁿ AT
Tō-sǹg in kah R2D2 ke-khì-lâng chiok sêng--ê, che 3 tâi pēng-m̄-sī lí beh chhōe ê ke-khì-lâng.
Tian-tò sī, chit-ê gōa-khak lāi-té chng ê sī ti̍t-kèng 1.8 kong-chhioh tōa ê Hú-chō͘ Bōng-oán-kiàⁿ AT, sī Tì-lī Atacama soa-bo̍k tē-khu Paranal thian-bûn-tâi ê bōng-oán-kiàⁿ.
AT Bōng-oán-kiàⁿ sī siat-kè beh lâi chò kan-sia̍p-gî iōng--ê, che-sī chi̍t-khoán kah 8 kong-chhioh tōa ê VLA Bōng-oán-kiàⁿ phòe-ha̍p ê koân kái-sek-tō͘ koan-chhek ki-su̍t.
Chia lóng-chóng ū 4 tâi AT tng-leh ūn-chok, ta̍k tâi ē-té lóng tàu chi̍t tâi chhia-á, thang hō͘ bōng-oán-kiàⁿ ē-tàng tī thih-ki-lō͘ téng-koân sóa-lâi-sóa-khì, cho͘-ha̍p chò bô-kâng ê pâi-lia̍t, tàu-chò chi̍t-ê khah tōa tan-ūi ê bōng-oán-kiàⁿ.
Ūi tio̍h beh tòng-chò kan-sia̍p-gî sú-iōng, ta̍k tâi bōng-oán-kiàⁿ chiap-siu tio̍h ê kng-sòaⁿ ē sàng-khì tī tē-hā-tō ê hoán-siā-kiàⁿ hē-thóng ê kiōng-tông chiau-tiám.
Che 3 tâi AT thiⁿ-téng ū Tōa Be̍h-tiat-lûn Seng-hûn kah Sió Be̍h-tiat-lûn Seng-hûn, in nn̄g-ê lóng sī lán Gîn-hô-hē ê ōe-chheⁿ seng-hē, m̄-koh ū khah hn̄g tām-po̍h-á.
Tī lâm-pòaⁿ-kiû hó-thiⁿ àm-mê ê thiⁿ-téng, lán ē-tàng khòaⁿ-tio̍h Tē-kiû tāi-khì ê chheⁿ-sek khì-hui, tòe tē-pêng-sòaⁿ téng-koân bî-bî-á leh hoat-kng.

## [KIP] 3 tâi Hú-tsōo Bōng-uán-kiànn AT
Tō-sǹg in kah R2D2 ke-khì-lâng tsiok sîng--ê, tse 3 tâi pīng-m̄-sī lí beh tshuē ê ke-khì-lâng.
Tian-tò sī, tsit-ê guā-khak lāi-té tsng ê sī ti̍t-kìng 1.8 kong-tshioh tuā ê Hú-tsōo Bōng-uán-kiànn AT, sī Tì-lī Atacama sua-bo̍k tē-khu Paranal thian-bûn-tâi ê bōng-uán-kiànn.
AT Bōng-uán-kiànn sī siat-kè beh lâi tsò kan-sia̍p-gî iōng--ê, tse-sī tsi̍t-khuán kah 8 kong-tshioh tuā ê VLA Bōng-uán-kiànn phuè-ha̍p ê kuân kái-sik-tōo kuan-tshik ki-su̍t.
Tsia lóng-tsóng ū 4 tâi AT tng-leh ūn-tsok, ta̍k tâi ē-té lóng tàu tsi̍t tâi tshia-á, thang hōo bōng-uán-kiànn ē-tàng tī thih-ki-lōo tíng-kuân suá-lâi-suá-khì, tsoo-ha̍p tsò bô-kâng ê pâi-lia̍t, tàu-tsò tsi̍t-ê khah tuā tan-uī ê bōng-uán-kiànn.
Uī tio̍h beh tòng-tsò kan-sia̍p-gî sú-iōng, ta̍k tâi bōng-uán-kiànn tsiap-siu tio̍h ê kng-suànn ē sàng-khì tī tē-hā-tō ê huán-siā-kiànn hē-thóng ê kiōng-tông tsiau-tiám.
Tse 3 tâi AT thinn-tíng ū Tuā Be̍h-tiat-lûn Sing-hûn kah Sió Be̍h-tiat-lûn Sing-hûn, in nn̄g-ê lóng sī lán Gîn-hô-hē ê uē-tshenn sing-hē, m̄-koh ū khah hn̄g tām-po̍h-á.
Tī lâm-puànn-kiû hó-thinn àm-mê ê thinn-tíng, lán ē-tàng khuànn-tio̍h Tē-kiû tāi-khì ê tshenn-sik khì-hui, tuè tē-pîng-suànn tíng-kuân bî-bî-á leh huat-kng.

## [English] 3 ATs
Despite their resemblance to [R2D2][R2D2], these three are not the droids you're looking for.
Instead, the enclosures house 1.8 meter [Auxiliary Telescopes][Auxiliary Telescopes] (ATs) at Paranal Observatory in the [Atacama Desert][Atacama Desert] region of Chile.
The ATs are designed to be used [for interferometry][for interferometry], a technique for achieving extremely high resolution observations, in concert with the observatory's 8 meter [Very Large Telescope units][Very Large Telescope units].
A total of four ATs are operational, each fitted with a transporter [that moves][that moves] the telescope along a track allowing different arrays with the large unit telescopes.
To work as an interferometer, the light from each telescope is brought to a common focal point by a system of mirrors in underground tunnels.
Above these three ATs, the Large and Small [Magellanic Clouds][Magellanic Clouds] are the far, far away satellite galaxies of our own Milky Way.
In the clear and otherwise dark southern skies, planet Earth's greenish atmospheric [airglow stretches][airglow stretches] faintly along the horizon.

## 詞彙學習（漢羅/POJ/KIP/華語/English）
- 【R2D2 機器人】R2D2 ke-khì-lâng/R2D2 ke-khì-lâng/R2D2 機器人/R2D2 droids
- 【輔助望遠鏡 AT】Hú-chō͘ Bōng-oán-kiàⁿ AT/Hú-tsōo Bōng-uán-kiànn AT/輔助望遠鏡 AT/Auxiliary Telescopes
- 【直徑】ti̍t-kèng/ti̍t-kìng/直徑/diameter
- 【干涉儀】kan-sia̍p-gî/kan-sia̍p-gî/干涉儀/interferometer
- 【VLA 望遠鏡】VLA Bōng-oán-kiàⁿ/VLA Bōng-uán-kiànn/VLA 望遠鏡/Very Large Telescope
- 【解析度】kái-sek-tō͘/kái-sik-tōo/解析度/resolution
- 【焦點】chiau-tiám/tsiau-tiám/焦點/focal point
- 【大麥哲倫星雲】Tōa Be̍h-tiat-lûn Seng-hûn/Tuā Be̍h-tiat-lûn Sing-hûn/大麥哲倫星雲/Large Magellanic Clouds
- 【小麥哲倫星雲】Sió Be̍h-tiat-lûn Seng-hûn/Sió Be̍h-tiat-lûn Sing-hûn/小麥哲倫星雲/Small Magellanic Clouds
- 【銀河系】Gîn-hô-hē/Gîn-hô-hē/銀河系/Milky Way Galaxy
- 【衛星星系】ōe-chheⁿ seng-hē/uē-tshenn sing-hē/衛星星系/satellite galaxies
- 【大氣】tāi-khì/tāi-khì/大氣/atmosphere
- 【氣輝】khì-hui/khì-hui/氣輝/airglow
- 【地平線】tē-pêng-sòaⁿ/tē-pîng-suànn/地平線/horizon
- 【Atacama 沙漠】Atacama soa-bo̍k/Atacama sua-bo̍k/阿塔卡馬沙漠/Atacama Desert
- 【智利】Tì-lī/Tì-lī/智利/Chile

{{% /apod %}}
[An-Li Tsai]: thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[R2D2]:http://www.youtube.com/watch?v=GxVHsWlE7hE
[Auxiliary Telescopes]:http://www.eso.org/sci/facilities/paranal/telescopes/vlti/at/
[Atacama Desert]:https://earthobservatory.nasa.gov/images/144989/atacama-greening
[for interferometry]:http://www.eso.org/sci/facilities/paranal/telescopes/vlti/at/
[Very Large Telescope units]:http://www.eso.org/sci/facilities/paranal/telescopes/vlti/index.html
[that moves]:http://gerardstravelnotes.blogspot.com/2008/01/holy-moving-telescopes-batman.html
[Magellanic Clouds]:https://apod.nasa.gov/apod/ap060809.html
[airglow stretches]:https://apod.nasa.gov/apod/ap110817.html

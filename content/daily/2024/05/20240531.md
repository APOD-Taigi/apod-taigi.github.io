---
title: WR 134 ê 星雲世界
date: 2024-05-31
publishdate: 2024-05-31T11:45:00+0800
tags: [WR 134, 環形星雲, 狹頻, 濾鏡, 速翕, 視野, 天鵝座, 硫磺, 水素, 酸素, 離子化, 星際雲, Wolf-Rayet 星, 恆星風, 核燃料, 超新星爆炸, 超新星, 重元素, 星際物質]
hero: https://apod.nasa.gov/apod/image/2405/NebulousRealmofWR134_1024.png
summary: 這張透過 狹頻濾鏡 翕 ê 宇宙速翕，視野範圍差不多是一粒月娘 ê 大細，就 chhāi tī 天鵝座 ê 邊界內底。
categories: [podcast]
vocals: [阿錕]
---

{{% apod %}}

- 原始文章：[The Nebulous Realm of WR 134](https://apod.nasa.gov/apod/ap240531.html)
- 影像來源 kah [版權][copyright]：[Xin Long](https://www.astrobin.com/users/xlong/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clxjba4by00lj01x9g3qehx1e" >}}

## [漢羅] WR 134 ê 星雲世界
這張透過 狹頻濾鏡 翕 ê [宇宙速翕][this cosmic snapshot]，視野範圍差不多是一粒月娘 ê 大細，就 chhāi tī 天鵝座 ê 邊界內底。
相片內底上明顯 ê 部份是這个圓箍仔形星雲 較光 ê 邊緣。
這是離子化 ê 硫磺氣體、水素氣體、kah 酸素氣體 發出 ê 光。
這个複雜 leh 發光 ê 弧形結構，是藏 tī ùi 氣體 kah 塗粉組成 ê [星際雲世界][the region's expanse of interstellar clouds]。
這个發光弧其實是氣泡 ê 一部份，嘛會使講是氣體殼 ê 一部份，伊是 [Wolf-Rayet][Wolf-Rayet] 星 WR 134 ê [恆星風 吹出來][swept up by the wind] ê 結構。
WR 134 就是相片中央 leh 發光彼粒星。
科學家估計 WR 134 差不多是 tī 6000 光年遠 ê 所在，所以這幅圖應該有超過 50 光年闊。
大質量 ê Wolf-Rayet 星 ê 外層氣體殼，會去予能量足強 ê 恆星風 kā [褪掉][Shedding]。
In leh 燒 核燃料 ê [速度是緊甲驚死人][prodigious rate]。
這款大質量恆星演化到上落尾，會以 壯觀 ê 超新星爆炸做結束。
這个恆星風 kah 上落尾 ê 超新星，會增加星際物質 [重元素][heavy elements] ê 成份，這 tùi [做後一代恆星][future generations of stars] 是有足大 ê 幫贊。

## [POJ] WR 134 Khoân-hêng-seng-hûn
Chit-tiuⁿ thàu-kè e̍h-pîn lū-kiàⁿ hip--ê ú-tiū sok-hip, sī-iá hoān-ûi chha-put-to sī chi̍t-lia̍p ge̍h-niû ê tōa-sòe, to̍h chhāi tī Thian-gô-chō ê pian-kài lāi-té.
Siòng-phìⁿ lāi-té siōng bêng-hián ê pō͘-hūn sī chit-ê îⁿ-kho͘-á-hêng seng-hûn khah kng ê pian-iân.
Che sī lī-chú-hòa ê liû-hông khì-thé, chúi-sò͘ khì-thé, kah sàng-sò͘ khì-thé hoat--chhut ê kng.
Chit-ê ho̍k-cha̍p leh hoat-kng ê hô͘-hêng kiat-kò͘, sī chhàng tī ùi khì-thé kah thô͘-hún cho͘-sêng ê seng-chè-hûn lāi-té.
Chit-ê hoat-kng-hô͘ kî-si̍t sī khì-phàu ê chi̍t-pō͘-hūn, mā ē-sái kóng sī khì-thé-khak ê chi̍t-pō͘-hūn, i sī Wolf-Rayet chhiⁿ WR 134 ê hêng-chhiⁿ-hong chhe--chhut-lâi ê kiat-kò͘.
WR 134 to̍h sī siòng-phìⁿ tiong-ng leh hoat-kng hit-lia̍p chhiⁿ.
Kho-ha̍k-ka kó͘-kè WR 134 chha-put-to sī tī 6000 kng-nî hn̄g ê só͘-chāi, só͘-í chit-pak-tô͘ èng-kai ū chhiau-kè 50 kng-nî khoah.
Tōa-chit-liōng ê Wolf-Rayet chhiⁿ ê gōa-chân khì-thé-khak, ē khì hô͘ lêng-liōng chiok kiông ê hêng-chhiⁿ-hong kā thǹg-tiāu.
In leh sio he̍k-jiân-liāu ê sok-tō͘ sī kín kah kiaⁿ-sí-lâng.
Chit-khoán tōa-chit-liōng hêng-chhiⁿ ián-hòa kàu siōng lo̍h-bé, ē í chòng-koan ê chhiau-sin-seng po̍k-chà chòe kiat-sok.
Chit-ê hêng-chhiⁿ-hong kah siōng lo̍h-bé ê chhiau-sin-seng, ē cheng-ka seng-chè-bu̍t-chit tāng-goân-sò͘ ê sêng-hūn, che tùi chòe āu chi̍t-tāi hêng-chhiⁿ sī ū chiok tōa ê pang-chān.

## [KIP] WR 134 Khuân-hîng-sing-hûn
Tsit-tiunn thàu-kè e̍h-pîn lū-kiànn hip--ê ú-tiū sok-hip, sī-iá huān-uî tsha-put-to sī tsi̍t-lia̍p ge̍h-niû ê tuā-suè, to̍h tshāi tī Thian-gô-tsō ê pian-kài lāi-té.
Siòng-phìnn lāi-té siōng bîng-hián ê pōo-hūn sī tsit-ê înn-khoo-á-hîng sing-hûn khah kng ê pian-iân.
Tse sī lī-tsú-huà ê liû-hông khì-thé, tsuí-sòo khì-thé, kah sàng-sòo khì-thé huat--tshut ê kng.
Tsit-ê ho̍k-tsa̍p leh huat-kng ê hôo-hîng kiat-kòo, sī tshàng tī uì khì-thé kah thôo-hún tsoo-sîng ê sing-tsè-hûn lāi-té.
Tsit-ê huat-kng-hôo kî-si̍t sī khì-phàu ê tsi̍t-pōo-hūn, mā ē-sái kóng sī khì-thé-khak ê tsi̍t-pōo-hūn, i sī Wolf-Rayet tshinn WR 134 ê hîng-tshinn-hong tshe--tshut-lâi ê kiat-kòo.
WR 134 to̍h sī siòng-phìnn tiong-ng leh huat-kng hit-lia̍p tshinn.
Kho-ha̍k-ka kóo-kè WR 134 tsha-put-to sī tī 6000 kng-nî hn̄g ê sóo-tsāi, sóo-í tsit-pak-tôo ìng-kai ū tshiau-kè 50 kng-nî khuah.
Tuā-tsit-liōng ê Wolf-Rayet tshinn ê guā-tsân khì-thé-khak, ē khì hôo lîng-liōng tsiok kiông ê hîng-tshinn-hong kā thǹg-tiāu.
In leh sio hi̍k-jiân-liāu ê sok-tōo sī kín kah kiann-sí-lâng.
Tsit-khuán tuā-tsit-liōng hîng-tshinn ián-huà kàu siōng lo̍h-bé, ē í tsòng-kuan ê tshiau-sin-sing po̍k-tsà tsuè kiat-sok.
Tsit-ê hîng-tshinn-hong kah siōng lo̍h-bé ê tshiau-sin-sing, ē tsing-ka sing-tsè-bu̍t-tsit tāng-guân-sòo ê sîng-hūn, tse tuì tsuè āu tsi̍t-tāi hîng-tshinn sī ū tsiok tuā ê pang-tsān.

## [English] The Nebulous Realm of WR 134
Made with narrowband filters, [this cosmic snapshot][this cosmic snapshot] covers a field of view over twice as wide as the full Moon within the boundaries of the constellation Cygnus.
It highlights the bright edge of a ring-like nebula traced by the glow of ionized hydrogen and oxygen gas.
Embedded in [the region's expanse of interstellar clouds][the region's expanse of interstellar clouds], the complex, glowing arcs are sections of shells of material [swept up by the wind][swept up by the wind] from [Wolf-Rayet][Wolf-Rayet] star WR 134, brightest star near the center of the frame.
Distance estimates put WR 134 about 6,000 light-years away, making the frame over 100 light-years across.
[Shedding][Shedding] their outer envelopes in powerful stellar winds, massive Wolf-Rayet stars have burned through their nuclear fuel at a [prodigious rate][prodigious rate] and end this final phase of massive star evolution in a spectacular supernova explosion.
The stellar winds and final supernova enrich the interstellar material with [heavy elements][heavy elements] to be incorporated in [future generations of stars][future generations of stars].

## 詞彙學習（漢羅/POJ/KIP/華語/English）
- 【WR 134】WR it-sam-sù/WR it-sam-sù/WR 134/WR 134
- 【環形星雲】Khoân-hêng-seng-hûn/Khuân-hîng-sing-hûn/環狀星雲/Ring Nebula
- 【狹頻】e̍h-pîn/e̍h-pîn/窄頻/narrowband
- 【濾鏡】lū-kiàⁿ/lū-kiànn/濾鏡/filters
- 【速翕】sok-hip/sok-hip/快照/snapshot
- 【視野】sī-iá/sī-iá/視野/field of view
- 【天鵝座】Thian-gô-chō/Thian-gô-tsō/天鵝座/Cygnus
- 【硫磺】liû-hông/liû-hông/硫/sulfur
- 【水素】chúi-sò͘/tsuí-sòo/氫/hydrogen
- 【酸素】sàng-sò͘/sàng-sòo/氧/oxygen
- 【離子化】lī-chú-hòa/lī-tsú-huà/離子化/ionized
- 【星際雲】seng-chè-hûn/sing-tsè-hûn/星際雲/interstellar clouds
- 【星際物質】seng-chè-bu̍t-chit/sing-tsè-bu̍t-tsit/星際物質/interstellar material
- 【恆星風】hêng-chhiⁿ-hong/hîng-tshinn-hong/恆星風/stellar winds
- 【Wolf-Rayet 星】Wolf-Rayet chhiⁿ/Wolf-Rayet tshinn/沃夫-瑞葉星/Wolf-Rayet stars
- 【核燃料】he̍k-jiân-liāu/hi̍k-jiân-liāu/核燃料/nuclear fuel
- 【超新星爆炸】chhiau-sin-seng po̍k-chà/tshiau-sin-sing po̍k-tsà/超新星爆炸/supernova explosion
- 【超新星】chhiau-sin-seng/tshiau-sin-sing/超新星/supernovae
- 【重元素】tāng-goân-sò͘/tāng-guân-sòo/重元素/heavy elements

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[this cosmic snapshot]:https://www.astrobin.com/b2ammk/
[the region's expanse of interstellar clouds]:https://apod.nasa.gov/apod/ap220609.html
[swept up by the wind]:https://apod.nasa.gov/apod/ap090915.html
[Wolf-Rayet]:https://apod.nasa.gov/apod/ap230318.html
[Shedding]:http://adsabs.harvard.edu/abs/1995A&A...304..491E
[prodigious rate]:http://chandra.harvard.edu/photo/2003/ngc6888/
[heavy elements]:https://apod.nasa.gov/apod/ap011026.html
[future generations of stars]:https://science.nasa.gov/universe/stars/

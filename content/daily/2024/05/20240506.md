---
title: 日全食影片： Ùi 銀盤 到 手指
date: 2024-05-06
publishdate: 2024-05-06T11:45:00+0800
tags: [日全食, 太陽烏子, 璇石手指, 日冕, 日珥, 食甚, 縮時攝影]
hero: https://www.youtube.com/watch?v=28gtfSziCgU
summary: 這是頂個月日頭 tī 日時消失 ê 影像。
categories: [podcast]
vocals: [阿錕]
---

{{% apod %}}

- 原始文章：[A Total Solar Eclipse from Sliver to Ring](https://apod.nasa.gov/apod/ap240506.html)
- 影片來源 kah 版權：[Reinhold Wittich](https://www.wittich.com/?page_id=6); 音樂：Sunrise from [Also sprach Zarathusra](https://en.wikipedia.org/wiki/Also_sprach_Zarathustra) ([R. Strauss](https://en.wikipedia.org/wiki/Richard_Strauss)) by [Sascha Ende](https://www.youtube.com/@saschasuploads)
- 慶祝烏洞：[It's Black Hole Week at NASA!](https://science.nasa.gov/universe/black-hole-week/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clwjigqfb00v401uj9ht4hcvn" >}}

## [漢羅] 日全食影片： Ùi 銀盤 到 手指
這支影片紀錄著日頭 tī 日時 是按怎消失去--ê。
[這支縮時攝影影片][featured time-lapse video] 是 2024 年 4 月 8 號 tī [美國][USA] [Arkansas 州][Arkansas] [山景城][Mountain View] 翕--ê。
影片開始 ê 時陣，有看著日頭有 [太陽烏子][spotted Sun]，紲落來一部份太陽銀盤開始變暗去。
才幾若分鐘，規粒 [日頭][Sun] 就去予前景 ê [月球][Moon] 閘去矣。
免一點鐘，日頭就完全去予 [月球閘去][passing the Moon] 矣，干焦賰 ùi 後壁射出來 ê 日光，成做一跤 [璇石手指][diamond ring]。
食甚 ê 時陣，[規个天頂是暗--ê][surrounding sky went dark]，予踅 tī 日頭外口彼輾 [粉紅仔色日珥][pink prominences] 煞變甲足出眾，[壯觀 ê 日冕][amazing corona] tī 天頂嘛湠到規四界。
中央 ê [日冕][corona] 是 kā 食甚階段翕 ê 相片疊出來 ê 結果。
免幾若分鐘，影片欲煞進前，[閣出現一擺璇石手指][another diamond ring]，這擺 ê 璇石是 [出現 tī 月球另外一爿][other side of the Moon]。
紲落來 ê 一點鐘，天頂就 [恢復正常][returned to normal] 矣。

## [POJ] Ji̍t-choân-si̍t iáⁿ-phìⁿ: Ùi Gîn-pôaⁿ kàu Chhiú-chí
Chit-ki iáⁿ-phìⁿ kí-lio̍k-tio̍h ji̍t-thâu tī ji̍t--sî sī án-chóaⁿ siau-sit khì--ê.
Chit-ki sok-sî-liap-iáⁿ iáⁿ-phìⁿ sī 2024 nî 4 goe̍h 8 hō tī Bí-kok Arkansas chiu soaⁿ-kéng siâⁿ hip--ê.
Iáⁿ-phìⁿ khai-sí ê sî-chūn, ū khòaⁿ-tio̍h ji̍t-thâu ū thài-iông o͘-chú, sòa-lo̍h-lâi chi̍t-pō͘-hūn thài-iông gîn-pôaⁿ khai-sí piàn àm khì.
Chiah kúi-nā hun-cheng, kui-lia̍p ji̍t-thâu to̍h khì hō͘ chiân-kéng ê Goe̍h-kiû cha̍h khì--ah.
Bián chi̍t tiám-cheng, ji̍t-thâu to̍h oân-choân khì hō͘ Goe̍h-kiû cha̍h khì, kan-na chhun ùi āu-piah siā chhut-lâi ê ji̍t-kng, chiâⁿ-chòe chi̍t kha soān-chio̍h chhiú-chí.
Si̍t-sīm ê sî-chūn, kui-ê thiⁿ-téng sī àm--ê, hō͘ se̍h tī ji̍t-thâu gōa-kháu hit liàn hún-âng-á-sek ji̍t-ní soah piàn-kah chiok chhut-chiòng, chòng-koan ê ji̍t-bián tī thiⁿ-téng mā thòaⁿ kàu kui-sì-kè.
Tiong-ng ê ji̍t-bián sī kā ji̍t-sīm kai-tōaⁿ hip--ê siòng-phìⁿ tha̍h chhut-lâi ê kiat-kó.
Bián kúi-nā hun-cheng, iáⁿ-phìⁿ beh soah chìn-chêng, to̍h koh chhut-hiān chi̍t-pái soān-chio̍h chhiú-chí, chit pái ê soān-chio̍h sī chhut-hiān tī Goe̍h-kiû lēng-gōa chi̍t-pêng.
Sòa--lo̍h-lâi ê chi̍t tiám-cheng, thiⁿ-téng to̍h khoe-ho̍k chèng-siông--ah.

## [KIP] Ji̍t-tsuân-si̍t iánn-phìnn: Uì Gîn-puânn kàu Tshiú-tsí
Tsit-ki iánn-phìnn kí-lio̍k-tio̍h ji̍t-thâu tī ji̍t--sî sī án-tsuánn siau-sit khì--ê.
Tsit-ki sok-sî-liap-iánn iánn-phìnn sī 2024 nî 4 gue̍h 8 hō tī Bí-kok Arkansas tsiu suann-kíng siânn hip--ê.
Iánn-phìnn khai-sí ê sî-tsūn, ū khuànn-tio̍h ji̍t-thâu ū thài-iông oo-tsú, suà-lo̍h-lâi tsi̍t-pōo-hūn thài-iông gîn-puânn khai-sí piàn àm khì.
Tsiah kuí-nā hun-tsing, kui-lia̍p ji̍t-thâu to̍h khì hōo tsiân-kíng ê Gue̍h-kiû tsa̍h khì--ah.
Bián tsi̍t tiám-tsing, ji̍t-thâu to̍h uân-tsuân khì hōo Gue̍h-kiû tsa̍h khì, kan-na tshun uì āu-piah siā tshut-lâi ê ji̍t-kng, tsiânn-chuè tsi̍t kha suān-tsio̍h tshiú-tsí.
Si̍t-sīm ê sî-tsūn, kui-ê thinn-tíng sī àm--ê, hōo se̍h tī ji̍t-thâu guā-kháu hit liàn hún-âng-á-sik ji̍t-ní suah piàn-kah tsiok tshut-tsìong, tsòng-kuan ê ji̍t-bián tī thinn-tíng mā thuànn kàu kui-sì-kè.
Tiong-ng ê ji̍t-bián sī kā ji̍t-sīm kai-tuānn hip--ê siòng-phìnn tha̍h tshut-lâi ê kiat-kó.
Bián kuí-nā hun-tsing, iánn-phìnn beh suah tsìn-tsîng,  to̍h koh tshut-hiān tsi̍t-pái suān-tsio̍h tshiú-tsí, tsit pái ê suān-tsio̍h sī tshut-hiān tī Gue̍h-kiû līng-guā tsi̍t-pîng.
Suà--lo̍h-lâi ê tsi̍t tiám-tsing, thinn-tíng to̍h khue-ho̍k tsìng-siông--ah.

## [English] A Total Solar Eclipse from Sliver to Ring
This is how the Sun disappeared from the daytime sky last month.
The [featured time-lapse video][featured time-lapse video] was created from stills taken from [Mountain View][Mountain View], [Arkansas][Arkansas], [USA][USA] on 2024 April 8.
First, a small sliver of a normally [spotted Sun][spotted Sun] went strangely dark.
Within a few minutes, much of the background [Sun][Sun] was hidden behind the advancing foreground [Moon][Moon].
Within an hour, the only rays from the Sun [passing the Moon][passing the Moon] appeared like a [diamond ring][diamond ring].
During totality, most of the [surrounding sky went dark][surrounding sky went dark], making the bright [pink prominences][pink prominences] around the Sun's edge stand out, and making the [amazing corona][amazing corona] appear to spread into the surrounding sky.
The central view of the [corona][corona] shows an accumulation of frames taken during complete totality.
As the video ends, just a few minutes later, [another diamond ring][another diamond ring] appeared -- this time on the [other side of the Moon][other side of the Moon].
Within the next hour, the sky [returned to normal][returned to normal].

## 詞彙學習

|漢羅|POJ|KIP|華語|English|
|-|-|-|-|-|
|日全食|ji̍t-choân-si̍t|ji̍t-choân-si̍t|日全食|total solar eclipse|
|太陽烏子|thài-iông o͘-chú|thài-iông oo-tsú|太陽黑子|sun spot|
|璇石手指|soān-chio̍h chhiú-chí|suān-tsio̍h tshiú-tsí|鑽石戒指|diamond ring|
|日冕|ji̍t-bián|ji̍t-bián|日冕|corona|
|日珥|ji̍t-ní|ji̍t-ní|日珥|prominences|
|食甚|si̍t-sīm|si̍t-sīm|食甚|totality|
|縮時攝影|sok-sî-liap-iáⁿ|sok-sî-liap-iánn|縮時攝影|time-lapse|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[featured time-lapse video]:https://youtu.be/28gtfSziCgU
[Mountain View]:https://en.wikipedia.org/wiki/Mountain_View,_Arkansas
[Arkansas]:https://en.wikipedia.org/wiki/Arkansas
[USA]:https://en.wikipedia.org/wiki/United_States
[spotted Sun]:https://spaceplace.nasa.gov/solar-activity/
[Sun]:https://science.nasa.gov/sun/
[Moon]:https://science.nasa.gov/moon/
[passing the Moon]:https://apod.nasa.gov/apod/ap230917.html
[diamond ring]:https://apod.nasa.gov/apod/ap240420.html
[surrounding sky went dark]:https://apod.nasa.gov/apod/ap240331.html
[pink prominences]:https://apod.nasa.gov/apod/ap240414.html
[amazing corona]:https://apod.nasa.gov/apod/ap230516.html
[corona]:https://eclipse2017.nasa.gov/origin-corona's-light
[another diamond ring]:https://apod.nasa.gov/apod/ap060330.html
[other side of the Moon]:https://en.wikipedia.org/wiki/Far_side_of_the_Moon
[returned to normal]:https://static9.depositphotos.com/1062590/1212/i/450/depositphotos_12126489-Funny-ginger-cat-wearing-sunglasses-and-relaxing-on-a-coach.jpg

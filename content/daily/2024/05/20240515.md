---
title: 太陽邊緣 ê 太陽活跳區 AR 3664
date: 2024-05-15
publishdate: 2024-05-15T11:45:00+0800
tags: [太陽活跳區, 太陽活跳區 AR 3664, 日珥, 太陽烏子, 太陽爍光, 大氣層, 日冕物質噴射, CME, 磁場, 內太陽系]
hero: https://apod.nasa.gov/apod/image/2405/AR3664Prom_Voltmer_960.jpg
summary: 造成地球最近產生極光 ê 上激烈 ê 太陽活跳區 AR 3664，若是行到太陽邊緣，會生做啥物款？

---

{{% apod %}}

- 原始文章：[AR 3664 at the Sun's Edge](https://apod.nasa.gov/apod/ap240515.html)
- 影像來源 kah 版權：[Sebastian Voltmer](https://voltmer.de/about/)
- 相簿：[Earth Aurora from Solar Active Region 6443](https://www.facebook.com/media/set?set=a.431368006258449&type=3)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 太陽邊緣 ê 太陽活跳區 AR 3664
造成地球最近產生極光 ê 上激烈 ê 太陽活跳區 [AR 3664][AR 3664]，若是行到太陽邊緣，會生做啥物款？
Tī 遐，咱會當看著伊 ê 3D 結構。
相片內底是一个大型 [太陽日珥][solar prominence]，看起來敢若有幾若支管，ùi 混亂 ê [太陽烏子區 AR 3664][sunspot region AR 3664] 伸去太空中。
這是 ùi 這个激烈 ê 太陽活跳區噴出來 ê 粒子雲 ê 其中一个例。
地球是比這款大型日珥 [箍起來 ê 範圍][easily fit under] 閣較細。
這張一直咧變化 ê 太陽活跳區 相片，是 2 工前翕--ê。
昨昏有出現 [最近這幾年來][in years] [上強 ê 太陽][strongest solar] 爍光（無 tī 相片內底），這擺 ê 爆發是 [X 級][X-class]--ê。
太陽爍光發出 ê [紫外光][Ultraviolet]，真緊就來到 [地球大氣層][Earth's atmosphere]，造成 [北美 kah 南美][North and South America] ê 短波 [無線電跳電][radio blackouts]。
就算這馬 AR 3664 已經踅到離地球較遠 ê 所在去矣，毋過這區 kah 綴咧出現 ê [日冕物質噴射][coronal mass ejections] (CME) ê 粒子，可能猶是會綴 [彎曲 ê 磁場][curved magnetic field] [來到][across] 內[太陽系][Solar System]，[tī 地球激出極光][Earthly auroras]。

## [POJ] Thài-iâng pian-iân ê Thài-iông Oa̍h-thiàu-khu AR 3664
Chō-sêng Tē-kiû chòe-kīn sán-seng ke̍k-kng ê siōng kek-lia̍t ê thài-iông oa̍h-thiàu-khu AR 3664, nā-sī kiâⁿ kàu Thài-iông pian-iân, ē seⁿ-chò siáⁿ-mih-khoán?
Tī-hia, lán ē-tàng khòaⁿ-tio̍h i ê 3D kiat-kò͘.
Siòng-phìⁿ lāi-té sī chi̍t-ê tōa-hêng thài-iông ji̍t-ní, khòaⁿ--khí-lâi káⁿ-nā ū kúi-ā ki koán, ùi hūn-loān ê thài-iông o͘-chú-khu AR 3664 chhun-khì thài khong-tiong.
Che-sī ùi chit-ê kek-lia̍t ê thài-iông oa̍h-thiàu-khu phùn--chhut-lâi ê lia̍p-chú-hûn ê kî-tiong chi̍t-ê lē.
Tē-kiû sī pí chit-khoán tōa-hêng ji̍t-ní kho͘ khí-lâi ê hoān-ûi koh-khah sè.
Chit-tiuⁿ it-ti̍t leh piàn-hòa ê thài-iông oa̍h-thiàu-khu siòng-phìⁿ, sī 2 kang chêng hip--ê.
Cha-hng ū chhut-hiān chòe-kīn chit kúi-nî lâi siōng kiông ê thài-iông sih-kng (bô tī siòng-phìⁿ lāi-té), chit pái ê po̍k-hoat sī X kip--ê.
Thài-iông sih-kng hoat--chhut ê chí-gōa-kng, chin-kín to̍h lâi-kàu Tē-kiû tāi-khì-chân, chō-sêng Pak-bí kah Lâm-bí ê té-pho bô-sòaⁿ-tiān thiàu-tiān.
Tō-sǹg chit-má AR 3664 í-keng se̍h kàu lī Tē-kiû khah hn̄g ê só͘-chāi khì-ah, m̄-koh chit khu kah tòe leh chhut-hiān ê Ji̍t-bián Bu̍t-chit Phùn-siā (CME) ê lia̍p-chú, khó-lêng iáu-sī ē tòe oan-khiau ê chû-tiûⁿ lâi-kàu Lōe Thài-iông-hē, tī Tē-kiû kek chhut ke̍k-kng.

## [KIP] Thài-iâng pian-iân ê Thài-iông Ua̍h-thiàu-khu AR 3664
Tsō-sîng Tē-kiû tsuè-kīn sán-sing ki̍k-kng ê siōng kik-lia̍t ê thài-iông ua̍h-thiàu-khu AR 3664, nā-sī kiânn kàu Thài-iông pian-iân, ē senn-tsò siánn-mih-khuán?
Tī-hia, lán ē-tàng khuànn-tio̍h i ê 3D kiat-kòo.
Siòng-phìnn lāi-té sī tsi̍t-ê tuā-hîng thài-iông ji̍t-ní, khuànn--khí-lâi kánn-nā ū kuí-ā ki kuán, uì hūn-luān ê thài-iông oo-tsú-khu AR 3664 tshun-khì thài khong-tiong.
Tse-sī uì tsit-ê kik-lia̍t ê thài-iông ua̍h-thiàu-khu phùn--tshut-lâi ê lia̍p-tsú-hûn ê kî-tiong tsi̍t-ê lē.
Tē-kiû sī pí tsit-khuán tuā-hîng ji̍t-ní khoo khí-lâi ê huān-uî koh-khah sè.
Tsit-tiunn it-ti̍t leh piàn-huà ê thài-iông ua̍h-thiàu-khu siòng-phìnn, sī 2 kang tsîng hip--ê.
Tsa-hng ū tshut-hiān tsuè-kīn tsit kuí-nî lâi siōng kiông ê thài-iông sih-kng (bô tī siòng-phìnn lāi-té), tsit pái ê po̍k-huat sī X kip--ê.
Thài-iông sih-kng huat--tshut ê tsí-guā-kng, tsin-kín to̍h lâi-kàu Tē-kiû tāi-khì-tsân, tsō-sîng Pak-bí kah Lâm-bí ê té-pho bô-suànn-tiān thiàu-tiān.
Tō-sǹg tsit-má AR 3664 í-king se̍h kàu lī Tē-kiû khah hn̄g ê sóo-tsāi khì-ah, m̄-koh tsit khu kah tuè leh tshut-hiān ê Ji̍t-bián Bu̍t-tsit Phùn-siā (CME) ê lia̍p-tsú, khó-lîng iáu-sī ē tuè uan-khiau ê tsû-tiûnn lâi-kàu Luē Thài-iông-hē, tī Tē-kiû kik tshut ki̍k-kng.

## [English] AR 3664 at the Sun's Edge
What did the monster active region that created the recent auroras look like when at the Sun's edge?
There, [AR 3664][AR 3664] better showed its 3D structure.
Pictured, a large multi-pronged [solar prominence][solar prominence] was captured extending from chaotic [sunspot region AR 3664][sunspot region AR 3664] out into space, just one example of the particle clouds ejected from this violent solar region.
The Earth could [easily fit under][easily fit under] this long-extended prominence.
The featured image was captured two days ago from this constantly changing region.
Yesterday, the [strongest solar][strongest solar] flare [in years][in years] was expelled (not shown), a blast classified in the upper [X-class][X-class].
[Ultraviolet][Ultraviolet] light from that flare quickly hit the [Earth's atmosphere][Earth's atmosphere] and caused shortwave [radio blackouts][radio blackouts] across both [North and South America][North and South America].
Although [now rotated][now rotated] to be facing slightly away from the Earth, particles from AR 3664 and subsequent [coronal mass ejections][coronal mass ejections] (CMEs) might still follow [curved magnetic field][curved magnetic field] lines [across][across] the inner [Solar System][Solar System] and create more [Earthly auroras][Earthly auroras].

## 詞彙學習（漢羅/POJ/KIP/華語/English）
- 【太陽活跳區】Thài-iông Oa̍h-thiàu-khu/Thài-iông Ua̍h-thiàu-khu/太陽活躍區/active region
- 【AR 3664】AR sam-lio̍k-lio̍k-sù/AR sam-lio̍k-lio̍k-sù/AR 3664/AR 3664
- 【日珥】ji̍t-ní/ji̍t-ní/日珥/solar prominence
- 【太陽烏子】thài-iông o͘-chú/thài-iông oo-tsú/太陽黑子/sunspot
- 【太陽爍光】thài-iông sih-kng/thài-iông sih-kng/太陽爍光/solar flare
- 【大氣層】tāi-khì-chân/tāi-khì-tsân/大氣層/atmosphere
- 【日冕物質噴射】Ji̍t-bián Bu̍t-chit Phùn-siā/Ji̍t-bián Bu̍t-tsit Phùn-siā/日冕物質拋射/coronal mass ejection (CME)
- 【磁場】chû-tiûⁿ/tsû-tiûnn/磁場/magnetic field
- 【內太陽系】Lōe Thài-iông-hē/Luē Thài-iông-hē/內太陽系/inner Solar System

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[AR 3664]:https://apod.nasa.gov/apod/ap240511.html
[solar prominence]:https://apod.nasa.gov/apod/ap230801.html
[sunspot region AR 3664]:https://apod.nasa.gov/apod/ap240513.html
[easily fit under]:https://3dnews.ru/assets/external/illustrations/2013/11/01/774378/kitty.jpg
[strongest solar]:https://www.scientificamerican.com/article/sun-erupts-with-largest-flare-of-this-solar-cycle-but-auroras-unlikely/
[in years]:https://www.sws.bom.gov.au/Educational/2/3/9
[X-class]:https://svs.gsfc.nasa.gov/10109/
[Ultraviolet]:https://science.nasa.gov/ems/10_ultravioletwaves/
[Earth's atmosphere]:https://science.nasa.gov/earth/earth-atmosphere/earths-atmosphere-a-multi-layered-cake/
[radio blackouts]:https://www.swpc.noaa.gov/phenomena/solar-flares-radio-blackouts
[North and South America]:https://en.wikipedia.org/wiki/Americas
[now rotated]:https://spaceweather.com/archive.php?view=1&day=14&month=05&year=2024
[coronal mass ejections]:https://en.wikipedia.org/wiki/Coronal_mass_ejection
[curved magnetic field]:https://spaceweather.com/repeat_images/parkerspiral2.png
[across]:https://en.wikipedia.org/wiki/Heliospheric_current_sheet
[Solar System]:https://science.nasa.gov/solar-system/facts/
[Earthly auroras]:https://www.facebook.com/media/set?set=a.431368006258449&type=3

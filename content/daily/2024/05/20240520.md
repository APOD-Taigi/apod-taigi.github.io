---
title: 天頂 ê 圓厝頂形極光
date: 2024-05-20
publishdate: 2024-05-20T11:45:00+0800
tags: [圓厝頂, 極光, 太陽活跳區, 太陽活跳區 AR 3664, 日冕物質噴射, 太陽烏子]
hero: https://apod.nasa.gov/apod/image/2405/AuroraWisconsin_Liu_960_annotated.jpg
summary: 這看起來敢若是暗暝 ê 景色，毋過天頂有一部份是茄仔色 ê 光。
---

{{% apod %}}

- 原始文章：[Aurora Dome Sky](https://apod.nasa.gov/apod/ap240520.html)
- 影像來源 kah 版權：[Xuecheng Liu](mailto:xuechengliu1211@qq.com) & [Yuxuan Liu](mailto:yuxuanliu1219@outlook.com)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 天頂 ê 圓厝頂形極光
這看起來敢若是暗暝 ê 景色，毋過天頂有一部份是茄仔色 ê 光。
其實這是 2024 年 5 月 10 號暗暝，這工 [tī 世界無仝所在 ê 人攏報講，天頂出現美麗 ê 極光][people over much of the world reported beautiful aurora-filled skies]。
這張相片是今仔日翻點了後 tī [美國][USA] [Wisconsin][Wisconsin] 州 [Arlington][Arlington] 翕--ê。
這張全景圖是 kā 幾若張 感光 6 秒 ê 相片疊出來--ê，相片以 [北方][north 1] 為中心，佔天頂 三分二 ê 範圍。
資料有做一寡處理，包括加強色水，kah kā 電線刣掉。 
前景 ê 攝影師報講，[極光][aurora] 敢若是 ùi 頭頂某一點發出來--ê，毋過干焦 kā [北方][north 2] 天頂照予光爾爾。
極光 ê 高能粒子是幾若工前 ùi 有足濟太陽烏子 ê 太陽活跳區 [AR 3664][AR 3664] [噴出來][ejected] ê [日冕物質噴射][CME] 來--ê。
這个 [大型太陽活跳區][large active region]，頂禮拜踅到 太陽後壁，毋過 [可能會活到][may well survive] 後禮拜 閣踅倒轉來 [地球][Earth] 這爿。

## [POJ] Thiⁿ-téng ê Îⁿ-chhù-téng hêng Ke̍k-kng
Che khòaⁿ--khí-lâi káⁿ-ná sī àm-mê ê kéng-sek, m̄-koh thiⁿ-téng ū chi̍t-pō͘-hūn sī kiô-á-sek ê kng.
Kî-si̍t che-sī 2024 nî 5 goe̍h 10 hō àm-mî, chit kang tī sè-kài bô-kâng só͘-chāi ê lâng lóng pò kóng, thiⁿ-téng chhut-hiān bí-lē ê ke̍k-kng.
Chit-tiuⁿ siòng-phìⁿ sī kin-á-ji̍t hoan-tiám liáu-āu tī Bí-kok Wisconsin chiu Arlington hip--ê.
Chit-tiuⁿ choân-kéng-tô͘ sī kā kúi-nā tiuⁿ kám-kng 6 bió ê siòng-phìⁿ tha̍h chhut-lâi--ê, siòng-phìⁿ í pak-hong ūi tiong-sim, chiàm thiⁿ-téng saⁿ hun jī ê hoān-ûi.
Chu-liāu ū chò chi̍t-kóa chhú-lí, pau-koat ka-kiông sek-chúi, kah kā tiān-sòaⁿ thâi-tiāu.
Chiân-kéng ê liap-iáⁿ-su pò kóng, ke̍k-kng káⁿ-ná sī ùi thâu-téng bó͘ chi̍t-tiám hoat--chhut lâi--ê, m̄-koh kan-na kā pak-hong thiⁿ-téng chiàu hō͘ kng niā-niā.
Ke̍k-kng ê ko-lêng lia̍p-chú sī kúi-nā kang chêng ùi ū chiok chē thài-iông o͘-chú ê thài-iông oa̍h-thiàu khu AR 3664 phùn--chhut-lâi ê Ji̍t-bián Bu̍t-chit Phùn-siā lâi--ê.
Chit-ê tōa-hêng thài-iông oa̍h-thiàu khu, téng-lé-pài se̍h kàu thài-iông āu-piah, m̄-koh khó-lêng ē oa̍h kàu āu-lé-pài koh se̍h tò-tńg-lâi Tē-kiû chit-pêng.

## [KIP] Thinn-tíng ê Înn-tshù-tíng hîng Ki̍k-kng
Tse khuànn--khí-lâi kánn-ná sī àm-mê ê kíng-sik, m̄-koh thinn-tíng ū tsi̍t-pōo-hūn sī kiô-á-sik ê kng.
Kî-si̍t tse-sī 2024 nî 5 gue̍h 10 hō àm-mî, tsit kang tī sè-kài bô-kâng sóo-tsāi ê lâng lóng pò kóng, thinn-tíng tshut-hiān bí-lē ê ki̍k-kng.
Tsit-tiunn siòng-phìnn sī kin-á-ji̍t huan-tiám liáu-āu tī Bí-kok Wisconsin tsiu Arlington hip--ê.
Tsit-tiunn tsuân-kíng-tôo sī kā kuí-nā tiunn kám-kng 6 bió ê siòng-phìnn tha̍h tshut-lâi--ê, siòng-phìnn í pak-hong uī tiong-sim, tsiàm thinn-tíng sann hun jī ê huān-uî.
Tsu-liāu ū tsò tsi̍t-kuá tshú-lí, pau-kuat ka-kiông sik-tsuí, kah kā tiān-suànn thâi-tiāu.
Tsiân-kíng ê liap-iánn-su pò kóng, ki̍k-kng kánn-ná sī uì thâu-tíng bóo tsi̍t-tiám huat--tshut lâi--ê, m̄-koh kan-na kā pak-hong thinn-tíng tsiàu hōo kng niā-niā.
Ki̍k-kng ê ko-lîng lia̍p-tsú sī kuí-nā kang tsîng uì ū tsiok tsē thài-iông oo-tsú ê thài-iông ua̍h-thiàu khu AR 3664 phùn--tshut-lâi ê Ji̍t-bián Bu̍t-tsit Phùn-siā lâi--ê.
Tsit-ê tuā-hîng thài-iông ua̍h-thiàu khu, tíng-lé-pài se̍h kàu thài-iông āu-piah, m̄-koh khó-lîng ē ua̍h kàu āu-lé-pài koh se̍h tò-tńg-lâi Tē-kiû tsit-pîng.

## [English] Aurora Dome Sky
It seemed like night, but part of the sky glowed purple.
It was the now famous night of May 10, 2024, when [people over much of the world reported beautiful aurora-filled skies][people over much of the world reported beautiful aurora-filled skies].
The featured image was captured this night during early morning hours from [Arlington][Arlington], [Wisconsin][Wisconsin], [USA][USA].
The panorama is a composite of several 6-second exposures covering two thirds of the visible sky, with [north][north 1] in the center, and processed to heighten the colors and remove electrical wires.
The photographer (in the foreground) reported that the [aurora][aurora] appeared to flow from a point overhead but illuminated the sky only toward the [north][north 2].
The aurora's energetic particles originated from [CME][CME]s [ejected][ejected] from our Sun over sunspot [AR 3664][AR 3664] a few days before.
This [large active region][large active region] rotated to the far side of the Sun last week, but [may well survive][may well survive] to rotate back toward the [Earth][Earth] next week.

## 詞彙學習（漢羅/POJ/KIP/華語/English）
- 【圓厝頂】îⁿ-chhù-téng/înn-tshù-tíng/圓頂/dome
- 【極光】ke̍k-kng/ki̍k-kng/極光/aurora
- 【太陽活跳區】thài-iông oa̍h-thiàu-khu/thài-iông ua̍h-thiàu-khu/太陽活躍區/active region
- 【AR 3664】AR sam-lio̍k-lio̍k-sù/AR sam-lio̍k-lio̍k-sù/AR 3664/AR 3664
- 【日冕物質噴射】Ji̍t-bián Bu̍t-chit Phùn-siā/Ji̍t-bián Bu̍t-tsit Phùn-siā/日冕物質拋射/coronal mass ejection (CME)
- 【太陽烏子】thài-iông o͘-chú/thài-iông oo-tsú/太陽黑子/sunspot

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[people over much of the world reported beautiful aurora-filled skies]:https://www.facebook.com/media/set/?set=a.431368006258449&type=3
[Arlington]:https://en.wikipedia.org/wiki/Arlington,_Wisconsin
[Wisconsin]:https://en.wikipedia.org/wiki/Wisconsin
[USA]:https://en.wikipedia.org/wiki/United_States
[north 1]:https://apod.nasa.gov/apod/ap240518.html
[aurora]:https://spaceplace.nasa.gov/aurora/en/
[north 2]:https://apod.nasa.gov/apod/ap200212.html
[CME]:https://en.wikipedia.org/wiki/Coronal_mass_ejection
[ejected]:https://i.pinimg.com/736x/77/30/f7/7730f7bb82f011c58c53b31793ba3c51.jpg
[AR 3664]:https://apod.nasa.gov/apod/ap240513.html
[large active region]:https://apod.nasa.gov/apod/ap240511.html
[may well survive]:https://science.nasa.gov/get-involved/citizen-science/be-a-solar-active-region-spotter/
[Earth]:https://apod.nasa.gov/apod/ap220227.html

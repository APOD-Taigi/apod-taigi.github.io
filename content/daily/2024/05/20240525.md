---
title: 太空中看著 ê Manicouagan 隕石坑
date: 2024-05-25
publishdate: 2024-05-25T11:45:00+0800
tags: [free2share, 國際太空站, 加拿大, 魁北克省, 隕石坑, 彗星, 小行星, NASA 行星防禦協調辦公室, 探險隊, 近地天體]
hero: https://apod.nasa.gov/apod/image/2405/iss059e019043_1024.jpg
summary: 4 月 11 這工，國際太空站 第 59 號 探險隊 tī 加拿大 魁北克省 天頂 400 公里懸 ê 所在，翕著足大港 ê St. Lawrence 河 kah 足趣味 ê 圓箍仔形湖。
categories: [podcast]
vocals: [阿錕]
---

{{% apod %}}

- 原始文章：[Manicouagan Impact Crater from Space](https://apod.nasa.gov/apod/ap240525.html)
- 影像來源：[NASA](https://www.nasa.gov/), 國際太空站 [Expedition 59](https://www.nasa.gov/mission/expedition-59/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clxgcht5n072101xq6ju151vy" >}}

## [漢羅] 太空中看著 ê Manicouagan 隕石坑
4 月 11 這工，國際太空站 [第 59 號 探險隊][Expedition 59 crew captured] tī 加拿大 魁北克省 天頂 400 公里懸 ê 所在，翕著足大港 ê St. Lawrence 河 kah 足趣味 ê 圓箍仔形湖。
中央正爿有一个 [現代化 ê 水庫][modern reservoir]，就 tī 這个直徑 100 公里大、古早時代就有，毋閣去予侵蝕留落來 ê 隕石坑內底。
[Tī 軌道頂懸][conspicuous from orbit] 看這个古早時代就有 ê 隕石坑是足清楚--ê。
這表示講，地球定定受著 [太空石頭][rocks from space] ê 威脅。
Manicouagan 隕石坑已經有 2 億外年 ê 歷史矣。
伊可能是去予直徑 5 公里大 ê 石頭挵出來--ê。
目前咱猶袂揣著會 tī 紲落來 100 冬內 挵著地球 ê 小行星。
[NASA 行星防禦協調辦公室][NASA’s Planetary Defense] 逐個月攏會 [公佈新 ê 資料][releases an update]，包括 近地天體 最近 ê 特寫相片，kah 其他可能會挵著地球 ê 彗星 抑是 小行星。

## [POJ] Thài-khong-tiong khòaⁿ--tio̍h ê Manicouagan ún-se̍k-kheⁿ
4 goe̍h 11 chit kang, Kok-chè Thài-khong-chām tē 59 hō thàm-hiám-tūi tī Ka-ná-tāi Khoe-pak-khek séng thiⁿ-téng 400 kong-lí koân ê só͘-chāi, hip-tio̍h chiok tōa-káng ê St. Lawrence hô kah chiok chhù-bī ê îⁿ-kho͘-á-hêng ô͘.
Tiong-ng chiàⁿ-pêng ū chi̍t-ê hiān-tāi-hòa ê chúi-khò͘, to̍h tī chit-ê ti̍t-kèng 100 kong-lí tōa, kó͘-chá sî-tāi tō ū, m̄-koh khì hō͘ chhim-sit lâu--lo̍h-lâi ê ún-se̍k-kheⁿ lāi-té.
Tī kúi-tō téng-koân khòaⁿ chit-ê kó͘-chá sî-tāi tō ū ê ún-se̍k-kheⁿ sī chiok chheng-chhó--ê.
Che piáu-sī kóng, Tē-kiû tiāⁿ-tiāⁿ siū-tio̍h thài-khong chio̍h-thâu ê ui-hia̍p.
Manicouagan ún-se̍k-kheⁿ í-keng ū 2 ek gōa nî ê le̍k-sú--ah.
I khó-lêng sī khì hō͘ ti̍t-kèng 5 kong-lí tōa ê chio̍h-thâu lòng--chhut-lâi--ê.
Bo̍k-chêng lán iáu-bē chhōe-tio̍h ē tī sòa--lo̍h-lâi 100 tang lāi lòng-tio̍h Tē-kiû ê sió-kiâⁿ-chheⁿ.
NASA Kiâⁿ-chheⁿ Hông-gū Hia̍p-tiau Pān-kong-sek ta̍k kò goe̍h lóng ē kong-pò͘ sin ê chu-liāu, pau-koat kīn-tē thian-thé chòe-kīn ê te̍k-siá siòng-phìⁿ, kah kî-thaⁿ khó-lêng ē lòng-tio̍h Tē-kiû ê hūi-chheⁿ ia̍h-sī sió-kiâⁿ-chheⁿ.

## [KIP] Thài-khong-tiong khuànn--tio̍h ê Manicouagan ún-si̍k-khenn
4 gue̍h 11 tsit kang, Kok-tsè Thài-khong-tsām tē 59 hō thàm-hiám-tuī tī Ka-ná-tāi Khue-pak-khik síng thinn-tíng 400 kong-lí kuân ê sóo-tsāi, hip-tio̍h tsiok tuā-káng ê St. Lawrence hô kah tsiok tshù-bī ê înn-khoo-á-hîng ôo.
Tiong-ng tsiànn-pîng ū tsi̍t-ê hiān-tāi-huà ê tsuí-khòo, to̍h tī tsit-ê ti̍t-kìng 100 kong-lí tuā, kóo-tsá sî-tāi tō ū, m̄-koh khì hōo tshim-sit lâu--lo̍h-lâi ê ún-se̍k-khenn lāi-té.
Tī kuí-tō tíng-kuân khuànn tsit-ê kóo-tsá sî-tāi tō ū ê ún-se̍k-khenn sī tsiok tshing-tshó--ê.
Tse piáu-sī kóng, Tē-kiû tiānn-tiānn siū-tio̍h thài-khong tsio̍h-thâu ê ui-hia̍p.
Manicouagan ún-se̍k-khenn í-king ū 2 ik guā nî ê li̍k-sú--ah.
I khó-lîng sī khì hōo ti̍t-kìng 5 kong-lí tuā ê tsio̍h-thâu lòng--tshut-lâi--ê.
Bo̍k-tsîng lán iáu-bē tshuē-tio̍h ē tī suà--lo̍h-lâi 100 tang lāi lòng-tio̍h Tē-kiû ê sió-kiânn-tshenn.
NASA Kiânn-tshenn Hông-gū Hia̍p-tiau Pān-kong-sik ta̍k kò gue̍h lóng ē kong-pòo sin ê tsu-liāu, pau-kuat kīn-tē thian-thé tsuè-kīn ê ti̍k-siá siòng-phìnn, kah kî-thann khó-lîng ē lòng-tio̍h Tē-kiû ê huī-tshenn ia̍h-sī sió-kiânn-tshenn.

## [English] Manicouagan Impact Crater from Space
Orbiting 400 kilometers above Quebec, Canada, planet Earth, the International Space Station [Expedition 59 crew captured][Expedition 59 crew captured] this snapshot of the broad St. Lawrence River and curiously circular Lake Manicouagan on April 11.
Right of center, the ring-shaped lake is a [modern reservoir][modern reservoir] within the eroded remnant of an ancient 100 kilometer diameter impact crater.
The ancient crater is very [conspicuous from orbit][conspicuous from orbit], a visible reminder that Earth is vulnerable to [rocks from space][rocks from space].
Over 200 million years old, the Manicouagan crater was likely caused by the impact of a rocky body about 5 kilometers in diameter.
_Currently, there is no known asteroid with a significant probability of impacting Earth in the next century._ Each month, [NASA’s Planetary Defense][NASA’s Planetary Defense] Coordination Office [releases an update][releases an update] featuring the most recent figures on near-Earth object close approaches, and other facts about comets and asteroids that could pose a potential impact hazard with Earth.

## 詞彙學習

|漢羅|POJ|KIP|華語|English|
|-|-|-|-|-|
|國際太空站|Kok-chè Thài-khong-chām|Kok-tsè Thài-khong-tsām|國際太空站|International Space Station|
|隕石坑|ún-se̍k-kheⁿ|ún-si̍k-khenn|隕石坑|impact crater|
|彗星|hūi-chheⁿ|huī-tshenn|彗星|comets|
|小行星|sió-kiâⁿ-chheⁿ|sió-kiânn-tshenn|小行星|asteroids|
|NASA 行星防禦協調辦公室|NASA Kiâⁿ-chheⁿ Hông-gū Hia̍p-tiau Pān-kong-sek|NASA Kiânn-tshenn Hông-gū Hia̍p-tiau Pān-kong-sik|NASA 行星防禦協調辦公室|NASA’s Planetary Defense Coordination Office|
|探險隊|thàm-hiám-tūi|thàm-hiám-tuī|探險隊|expedition|
|近地天體|kīn-tē thian-thé|kīn-tē thian-thé|近地天體|near-Earth object (NEO)|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[Expedition 59 crew captured]:https://www.flickr.com/photos/nasa2explore/albums/72157684823968065/
[modern reservoir]:https://en.wikipedia.org/wiki/Manicouagan_Reservoir
[conspicuous from orbit]:https://apod.nasa.gov/apod/ap180529.html
[rocks from space]:https://apod.nasa.gov/apod/ap130812.html
[NASA’s Planetary Defense]:https://science.nasa.gov/planetary-defense-news/
[releases an update]:https://science.nasa.gov/science-research/planetary-science/planetary-defense/near-earth-asteroids/

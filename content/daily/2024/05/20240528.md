---
title: 有 X 級太陽爍光 ê 彼个有名 ê 太陽活跳區 轉來矣
date: 2024-05-28
publishdate: 2024-05-28T11:45:00+0800
tags: [free2share, 太陽爍光, 太陽活跳區, 太陽活跳區 AR 3664, 太陽動力學衛星天文台, 極光, 縮時攝影, 日冕物質噴射, CME]
hero: https://www.youtube.com/watch?v=yt7uwWzSTw0
summary: 日頭頂懸彼个有名 ê 太陽活跳區，會 tī 地球產生咱看會著 ê 極光。
categories: [podcast]
vocals: [阿錕]
---

{{% apod %}}

- 原始文章：[Solar X Flare as Famous Active Region Returns](https://apod.nasa.gov/apod/ap240528.html)
- 影像來源：[NASA](https://www.nasa.gov/), [Solar Dynamics Observatory](https://sdo.gsfc.nasa.gov/mission/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clxf08ddv00fq01u459t0hcga" >}}

## [漢羅] 有 X 級太陽爍光 ê 彼个有名 ê 太陽活跳區 轉來矣
伊轉來矣！
日頭頂懸彼个有名 ê 太陽活跳區 AR 3664，會 tī 地球產生 [咱看會著 ê 極光][auroras visible]。
伊 [這個月初][earlier this month] 踅到日頭後壁去，這馬閣踅轉來矣，猶閣活跳跳。
太陽活跳區 [AR 3664][AR 3664] 昨昏拄踅轉來地球這爿，而且閣一擺爆發 能量足強 ê [X 級][X-class] [太陽爍光][major solar flare]。
這支影片主要是欲翕 ùi 倒爿下跤踅轉來 ê [太陽活跳區][active region]。
這是 NASA 踅地球 ê [太陽動力學衛星天文台][Solar Dynamics Observatory] 昨昏 tī [紫外線波段][ultraviolet light] 翕--ê。
這支影片是 [太陽自轉][Sun rotating] 24 點鐘 ê 縮時攝影影片。
咱注意看影片 2 秒 ê 時陣，倒爿下跤 煏出 足強 ê [太陽爍光][flare]。
這寡 ùi 太陽爍光 kah [日冕物質噴射 (CME)][associated CME] 來--ê 高能粒子，袂直接挵著地球產生極光。
毋過科學家會 tī 紲落來 2 禮拜 [繼續觀察][close watch] 這个 面對地球、無四常 ê [太陽活跳區][active region]，看伊會按怎發展。

## [POJ] Ū X kip Thài-iông Sih-kng ê hit-ê ū-miâ ê Thài-iông Oa̍h-thiàu-khu tńg--lâi--ah
I tńg--lâi0-ah!
Ji̍t-thâu téng-koân hit-ê ū-miâ ê thài-iông oa̍h-thiàu-khu AR 3664, ē tī Tē-kiû sán-seng lán khòaⁿ-ē-tio̍h ê ke̍k-kng.
I chit kò goe̍h-chhe se̍h kàu ji̍t-thâu āu-piah khì, chit-má koh se̍h tńg--lâi--ah, iáu-koh oa̍h-thiàu-thiàu.
Thài-iâng oa̍h-thiàu-khu AR 3664 cha-hng tú se̍h tńg-lâi Tē-kiû chit-pêng, jî-chhiáⁿ koh chi̍t-pái po̍k-hoat lêng-liōng chiok kiông ê X kip thài-iông sih-kng.
Chit-ki iáⁿ-phìⁿ chú-iàu sī beh hip ùi tò-pêng ē-kha se̍h--tńg-lâi ê thài-iông oa̍h-thiàu-khu.
Che-sī NASA se̍h Tē-kiû ê Thài-iông Tāng-le̍k-ha̍k Ūi-chheⁿ Thian-bûn-tâi cha-hng tī chí-gōa-sòaⁿ pho-tōaⁿ hip--ê.
Chit-ki iáⁿ-phìⁿ sī Thài-iông chū-choán 24 tiám-cheng ê sok-sî-liap-iáⁿ iáⁿ-phìⁿ.
Lán chù-ì khòaⁿ iáⁿ-phìⁿ 2 bió ê sî-chūn, tò-pêng ē-kha piak chhut chiok kiông ê thài-iông sih-kng.
Chit kóa ùi thài-iông sih-kng kah ji̍t bián bu̍t-chit phùn-siā(CME)lâi--ê ko lêng lia̍p-chú,bē ti̍t-chiap lòng-tio̍h tē-kiû sán-seng ke̍k-kng.
M̄-koh kho-ha̍k-ka ē tī sòa--lo̍h-lâi 2 lé-pài kè-sio̍k koan-chhat chit-ê bīn-tùi Tē-kiû, bô sù-siông ê thài-iông oa̍h-thiàu-khu, khòaⁿ i ē án-chóaⁿ hoat-tián.

## [KIP] Ū X kip Thài-iông Sih-kng ê hit-ê ū-miâ ê Thài-iông Ua̍h-thiàu-khu tńg--lâi--ah
I tńg--lâi0-ah!
Ji̍t-thâu tíng-kuân hit-ê ū-miâ ê thài-iông ua̍h-thiàu-khu AR 3664, ē tī Tē-kiû sán-sing lán khuànn-ē-tio̍h ê ki̍k-kng.
I tsit kò gue̍h-tshe se̍h kàu ji̍t-thâu āu-piah khì, tsit-má koh se̍h tńg--lâi--ah, iáu-koh ua̍h-thiàu-thiàu.
Thài-iâng ua̍h-thiàu-khu AR 3664 tsa-hng tú se̍h tńg-lâi Tē-kiû tsit-pîng, jî-tshiánn koh tsi̍t-pái po̍k-huat lîng-liōng tsiok kiông ê X kip thài-iông sih-kng.
Tsit-ki iánn-phìnn tsú-iàu sī beh hip uì tò-pîng ē-kha se̍h--tńg-lâi ê thài-iông ua̍h-thiàu-khu.
Tse-sī NASA se̍h Tē-kiû ê Thài-iông Tāng-li̍k-ha̍k Uī-tshenn Thian-bûn-tâi tsa-hng tī tsí-guā-suànn pho-tuānn hip--ê.
Tsit-ki iánn-phìnn sī Thài-iông tsū-tsuán 24 tiám-tsing ê sok-sî-liap-iánn iánn-phìnn.
Lán tsù-ì khuànn iánn-phìnn 2 bió ê sî-tsūn, tò-pîng ē-kha piak tshut tsiok kiông ê thài-iông sih-kng.
Tsit kuá uì thài-iông sih-kng kah ji̍t bián bu̍t-tsit phùn-siā(CME)lâi--ê ko lîng lia̍p-tsú,bē ti̍t-tsiap lòng-tio̍h tē-kiû sán-sing ki̍k-kng.
M̄-koh kho-ha̍k-ka ē tī suà--lo̍h-lâi 2 lé-pài kè-sio̍k kuan-tshat tsit-ê bīn-tuì Tē-kiû, bô sù-siông ê thài-iông ua̍h-thiàu-khu, khuànn i ē án-tsuánn huat-tián.

## [English] Solar X Flare as Famous Active Region Returns
It's back.
The famous active region on the Sun that created [auroras visible][auroras visible] around the Earth [earlier this month][earlier this month] has survived its rotation around the far side of the Sun -- and returned.
Yesterday, as it was beginning to reappear on the Earth-facing side, the region formerly labeled [AR 3664][AR 3664] threw another [major solar flare][major solar flare], again in the highest-energy [X-class][X-class] range.
The featured video shows the emerging [active region][active region] on the lower left, as it was captured by NASA's Earth-orbiting [Solar Dynamics Observatory][Solar Dynamics Observatory] yesterday in [ultraviolet light][ultraviolet light].
The video is a time-lapse of the entire [Sun rotating][Sun rotating] over 24 hours.
Watch the lower-left region carefully at about the 2-second mark to see the powerful [flare][flare] burst out.
The energetic particles from that flare and [associated CME][associated CME] are not expected to directly impact the Earth and trigger impressive auroras, but scientists will keep a [close watch][close watch] on this unusually [active region][active region] over the next two weeks, as it faces the Earth, to see what develops.

## 詞彙學習

|漢羅|POJ|KIP|華語|English|
|-|-|-|-|-|
|太陽動力學衛星天文台|Thài-iông Tāng-le̍k-ha̍k Ūi-chheⁿ Thian-bûn-tâi|Thài-iông Tāng-li̍k-ha̍k Uī-tshenn Thian-bûn-tâi|太陽動力學衛星天文台|Solar Dynamics Observatory|
|太陽活跳區|thài-iông oa̍h-thiàu-khu|thài-iông ua̍h-thiàu-khu|太陽活躍區|active region|
|AR 3664|AR sam-lio̍k-lio̍k-sù|AR sam-lio̍k-lio̍k-sù|AR 3664|AR 3664|
|太陽爍光|thài-iông sih-kng|thài-iông sih-kng|太陽爍光|solar flare|
|日冕物質噴射|Ji̍t-bián Bu̍t-tsit Phùn-siā|Ji̍t-bián Bu̍t-tsit Phùn-siā|日冕物質拋射|coronal mass ejection (CME)|
|極光|ke̍k-kng|ki̍k-kng|極光|auroras|
|縮時攝影|sok-sî-liap-iáⁿ|sok-sî-liap-iánn|縮時攝影|time-lapse|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[auroras visible]:https://www.facebook.com/media/set/?set=a.431368006258449&type=3
[earlier this month]:https://en.wikipedia.org/wiki/May_2024_solar_storms
[AR 3664]:https://apod.nasa.gov/apod/ap240511.html
[major solar flare]:https://www.swpc.noaa.gov/news/x28-flare-old-region-3664
[X-class]:https://svs.gsfc.nasa.gov/10109/
[active region]:https://science.nasa.gov/get-involved/citizen-science/be-a-solar-active-region-spotter/
[Solar Dynamics Observatory]:https://sdo.gsfc.nasa.gov/mission/
[ultraviolet light]:https://science.nasa.gov/ems/10_ultravioletwaves/
[Sun rotating]:https://apod.nasa.gov/apod/ap200819.html
[flare]:https://science.nasa.gov/science-research/heliophysics/space-weather/solar-flares/what-is-a-solar-flare/
[associated CME]:https://spaceweather.com/images2024/27may24/farsidecme.gif
[close watch]:https://www.mediastorehouse.com/p/617/tabby-kitten-looking-pot-plant-9446207.jpg.webp
[active region]:https://spaceweather.com/archive.php?view=1&day=28&month=05&year=2024

---
title: 波蘭天頂 ê 紅色極光
date: 2024-05-12
publishdate: 2024-05-12T11:45:00+0800
tags: [極光, 太陽活跳區, 太陽活跳區 AR 3664, 磁場, 電子, 質子, 帶電原子核, 日冕物質噴射, CME, 太陽烏子]
hero: https://apod.nasa.gov/apod/image/2405/AuroraPoland_Durlej_960.jpg
summary: 北極 ê 極光通常袂走到遮爾南爿去。
categories: [podcast]
vocals: [阿錕]
---

{{% apod %}}

- 原始文章：[Red Aurora over Poland](https://apod.nasa.gov/apod/ap240512.html)
- 影像來源 kah 版權：[Mariusz Durlej](https://apod.nasa.gov/apod/durlej dot mariusz at gmail dot com)
- 相簿：[Global Aurora from Solar Active Region 6443](https://www.facebook.com/media/set?set=a.431368006258449&type=3)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clwnpcu51069u01r2fum8e00w" >}}

## [漢羅] 波蘭天頂 ê 紅色極光
北極 ê 極光通常袂走到遮爾南爿去。
毋過，tī 一个大區 ê [太陽活跳區 AR 3664][huge Active Region 3664]，因為磁場混亂，tī 表面產生爆炸，kā [大量][burst] 電子、質子、kah 較大質量 ê 帶電原子核 送入去 [太陽系][Solar System] 內底。
幾工後，[日冕物質噴射][coronal mass ejection]（CME）影響著地球，[引起極光][triggered auroras]。
有回報講，這擺 ê 極光，行到離 [北極 kah 南極][north and south poles] 足遠 ê 所在去。
這个天空 show [可能袂遐爾緊結束][might not be over]。
太陽烏子足濟 ê 活跳區 AR 3664 已經噴出比以前閣較濟 ê [CME][CME]，這可能會 tī [下暗抑是明仔載][Earth tonight or tomorrow] 影響著地球。
毋過，活跳區這馬出現 tī [太陽邊緣][near the Sun's edge]，會隨踅過後壁，按呢就離 [地球][Earth] 愈來愈遠矣。
這張相片是 chăng 暝天拄暗 ê 時陣 tī [波蘭][Poland] [Racibórz][Racibórz] 翕--ê 感光 6 秒 ê [紅色][red] [輻射形 極光][rayed aurora]。
相片內底遠遠 ê 所在，有翕著攝影師 ê 朋友，伊是 [頭一擺][for the first time] 看著極光，嘛咧翕這个 [美麗 ê 彩色][beautifully colorful] 夜空。

## [POJ] Pho-lân thiⁿ-téng ê Âng-sek Ke̍k-kng
Pak-ke̍k ê ke̍k-kng thong-siông bē cháu kàu chiah-nī lâm-pêng khì.
M̄-koh, tī chi̍t-ê tōa-khu ê thài-iông oa̍h-thiàu-khu AR 3664, in-ūi chû-tiûⁿ hūn-loān, tī piáu-bīn sán-seng po̍k-chà, kā tāi-liōng tiān-chú, chit-chú, kah khah tōa chit-liōng ê tài-tiān goân-chú-he̍k sàng ji̍p-khì Thài-iông-hē lāi-té.
Kúi-kang āu, Ji̍t-bián Bu̍t-chit Phùn-siā (CME) éng-hióng-tio̍h Tē-kiû, ín-khí ke̍k-kng.
Ū hôe-pò kóng, chit pái ê ke̍k-kng, kiâⁿ kàu lī pak-ke̍k kah lâm-ke̍k chiok hn̄g ê só͘-chāi khì.
Chit-ê thian-khong show khó-lêng bē hiah-nī kín kiat-sok.
Thài-iâng o͘-chú chiok chē ê oa̍h-thiàu-khu AR 3664 í-keng phùn-chhut pí í-chêng koh khah chē ê CME, che khó-lêng ē tī ē-àm ia̍h-sī bîn-á-chài éng-hióng-tio̍h Tē-kiû.
M̄-koh, oa̍h-thiàu-khu chit-má chhut-hiān tī Thài-iông pian-iân, ē sûi se̍h-kòe āu-piah, án-ne to̍h lī Tē-kiû lú-lâi-lú hn̄g ah.
Chit-tiuⁿ siòng-phìⁿ sī cha̋ng-mê thiⁿ tú àm ê sî-chūn tī Pho-lân Racibórz hip--ê kám-kng 6 bió ê âng-sek hok-siā-hêng ke̍k-kng.
Siòng-phìⁿ lāi-té hn̄g-hn̄g ê só͘-chāi, ū hip-tio̍h liap-iáⁿ-su ê pêng-iú, i sī thâu-chi̍t-pái khòaⁿ-tio̍h ke̍k-kng, mā leh hip chit-ê bí-lē ê chhái-sek iā-khong.

## [KIP] Pho-lân thinn-tíng ê Âng-sik Ki̍k-kng
Pak-ki̍k ê ki̍k-kng thong-siông bē tsáu kàu tsiah-nī lâm-pîng khì.
M̄-koh, tī tsi̍t-ê tuā-khu ê thài-iông ua̍h-thiàu-khu AR 3664, in-ūi tsû-tiûnn hūn-luān, tī piáu-bīn sán-sing po̍k-tsà, kā tāi-liōng tiān-tsú, tsit-tsú, kah khah tuā tsit-liōng ê tài-tiān guân-tsú-hi̍k sàng ji̍p-khì Thài-iông-hē lāi-té.
Kuí-kang āu, Ji̍t-bián Bu̍t-tsit Phùn-siā (CME) íng-hióng-tio̍h Tē-kiû, ín-khí ki̍k-kng.
Ū huê-pò kóng, tsit pái ê ki̍k-kng, kiânn kàu lī pak-ki̍k kah lâm-ki̍k tsiok hn̄g ê sóo-tsāi khì.
Tsit-ê thian-khong show khó-lîng bē hiah-nī kín kiat-sok.
Thài-iâng oo-tsú tsiok tsē ê ua̍h-thiàu-khu AR 3664 í-king phùn-tshut pí í-tsîng koh khah tsē ê CME, tse khó-lîng ē tī ē-àm ia̍h-sī bîn-á-tsài íng-hióng-tio̍h Tē-kiû.
M̄-koh, ua̍h-thiàu-khu tsit-má tshut-hiān tī Thài-iông pian-iân, ē suî se̍h-kuè āu-piah, án-ne to̍h lī Tē-kiû lú-lâi-lú hn̄g ah.
Tsit-tiunn siòng-phìnn sī tsa̋ng-mê thinn tú àm ê sî-tsūn tī Pho-lân Racibórz hip--ê kám-kng 6 bió ê âng-sik hok-siā-hîng ki̍k-kng.
Siòng-phìnn lāi-té hn̄g-hn̄g ê sóo-tsāi, ū hip-tio̍h liap-iánn-su ê pîng-iú, i sī thâu-tsi̍t-pái khuànn-tio̍h ki̍k-kng, mā leh hip tsit-ê bí-lē ê tshái-sik iā-khong.

## [English] Red Aurora over Poland
Northern lights don't usually reach this far south.
Magnetic chaos in the Sun's [huge Active Region 3664][huge Active Region 3664], however, produced a surface explosion that sent a [burst][burst] of electrons, protons, and more massive, charged nuclei into the [Solar System][Solar System].
A few days later, that [coronal mass ejection][coronal mass ejection] (CME) impacted the Earth and [triggered auroras][triggered auroras] that are being reported unusually far from our planet's [north and south poles][north and south poles].
The free sky show [might not be over][might not be over] -- the sunspot rich [AR3664][AR3664] has ejected even more [CME][CME]s that might also impact the [Earth tonight or tomorrow][Earth tonight or tomorrow].
That active region is now [near the Sun's edge][near the Sun's edge], though, and will soon be rotating away from the [Earth][Earth].
Pictured, a [red][red] and [rayed aurora][rayed aurora] was captured in a single 6-second exposure from [Racibórz][Racibórz], [Poland][Poland] early last night.
The photographer's friend, seeing an aurora [for the first time][for the first time], is visible in the distance also taking images of the [beautifully colorful][beautifully colorful] nighttime sky.

## 詞彙學習（漢羅/POJ/KIP/華語/English）
- 【極光】ke̍k-kng/ki̍k-kng/極光/auroras
- 【太陽活跳區】thài-iông oa̍h-thiàu-khu/thài-iông ua̍h-thiàu-khu/太陽活躍區/Active Region
- 【AR 3664】AR sam-lio̍k-lio̍k-sù/AR sam-lio̍k-lio̍k-sù/AR 3664/Active Region 3664
- 【磁場】chû-tiûⁿ/tsû-tiûnn/磁場/magnetic field
- 【電子】tiān-chú/tiān-tsú/電子/electrons
- 【質子】chit-chú/tsit-tsú/質子/protons
- 【帶電原子核】tài-tiān goân-chú-he̍k/tài-tiān guân-tsú-hi̍k/帶電原子核/charged nuclei
- 【日冕物質噴射】Ji̍t-bián Bu̍t-chit Phùn-siā/Ji̍t-bián Bu̍t-tsit Phùn-siā/日冕物質拋射/coronal mass ejection (CME)
- 【太陽烏子】thài-iông o͘-chú/thài-iông oo-tsú/太陽黑子/sunspot

{{% /apod %}}
[An-Li Tsai]: thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[huge Active Region 3664]:https://apod.nasa.gov/apod/ap240511.html
[burst]:https://apod.nasa.gov/apod/ap031029.html
[Solar System]:https://science.nasa.gov/solar-system/facts/
[coronal mass ejection]:https://en.wikipedia.org/wiki/Coronal_mass_ejection
[triggered auroras]:https://www.facebook.com/media/set?set=a.431368006258449&type=3
[north and south poles]:https://climatekids.nasa.gov/polar-temperatures/
[might not be over]:https://www.universetoday.com/166942/if-youve-never-seen-an-aurora-before-this-might-be-your-chance/
[AR3664]:https://skyandtelescope.org/online-gallery/ar3664-ginormous-active-sunspot-area/
[CME]:https://www.nasa.gov/image-article/what-coronal-mass-ejection-or-cme/
[Earth tonight or tomorrow]:https://www.swpc.noaa.gov/news/geomagnetic-storming-likely-persist-weekend
[near the Sun's edge]:https://www.spaceweather.com/images2024/11may24/hmi1898.gif
[Earth]:https://apod.nasa.gov/apod/ap161010.html
[red]:https://apod.nasa.gov/apod/ap220220.html
[rayed aurora]:https://apod.nasa.gov/apod/ap080101.html
[Racibórz]:https://youtu.be/bMf--MCsLLY
[Poland]:https://en.wikipedia.org/wiki/Poland
[for the first time]:https://as2.ftcdn.net/v2/jpg/01/89/49/89/1000_F_189498933_OeutsN0mMlzJGaJZJvkXIsoSCUCFIO7W.jpg
[beautifully colorful]:https://apod.nasa.gov/apod/ap231227.html

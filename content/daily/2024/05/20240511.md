---
title: 太陽活跳區 AR 3664：一大陣太陽烏子
date: 2024-05-11
publishdate: 2024-05-11T11:45:00+0800
tags: [太陽活跳區 AR 3664, 太陽烏子群, 太陽烏子, 日冕物質噴射, CME, 太陽風暴, 地球軌道衛星, 大氣層, 極光, 日全食, 日食目鏡]
hero: https://apod.nasa.gov/apod/image/2405/SunAr3664_Fantasia_960.jpg
summary: 目前有一區近代上大陣 ê 太陽烏子群，當咧行過太陽表面。
---

{{% apod %}}

- 原始文章：[AR 3664: Giant Sunspot Group](https://apod.nasa.gov/apod/ap240511.html)
- 影像來源 kah 版權：Franco Fantasia & [Guiseppe Conzo](mailto:giuconzo@gmail.com) ([Gruppo Astrofili Palidoro](https://www.astrofilipalidoro.it/))
- 相簿：[Active Region 3664 on the Sun and Associated Aurora](https://www.facebook.com/media/set?set=a.431368006258449&type=3)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 太陽活跳區 AR 3664：一大陣太陽烏子
目前有一區近代上大陣 ê 太陽烏子群，當咧行過太陽表面。
In 是 [太陽活跳區 AR 3664][Active Region 3664]，毋但面積大，而且活動力足強--ê，會向 [太陽系][Solar System] 擲出粒子雲。
其中，日冕物質噴射 ([CME][CME]) 有一部份已經影響著地球，賰 ê 部份嘛隨欲來矣。
Tī 極端環境下底，[這寡太陽風暴][these solar storms] 可能會造成一寡 [地球軌道衛星發生故障][Earth-orbiting satellites to malfunction]、[地球大氣層][Earth's atmosphere] 小可仔變形、kah [電力網路無穩定][electrical power grids to surge]。
In 挵著 [地球頂層大氣][Earth's upper atmosphere] ê 時陣，粒子會產生美麗 ê [極光][auroras]，其中有一寡極光已經出現 tī [比平常時閣較倚南方][unusually far south] ê 地點。
相片內底 ê 太陽活跳區 [AR3664][AR3664] kah 烏色 ê 太陽烏子，是昨昏 tī [意大利][Italy] [羅馬][Rome] 翕--ê 可見光影像。
AR3664 ê 太陽烏子群足大--ê，你會當提頂個月 [看][view] [日全食][total solar eclipse] 用 ê [日食目鏡來看，就看會著][visible just with glasses]。
這禮拜拜六禮拜，[天文愛好者][skygazing enthusiasts] 會 tī 全球無仝所在 ê 暗暝天頂，斟酌揣這寡 [光爍爍][bright] 閣 [特別 ê 極光][unusual auroras]。

## [POJ] Thài-iông Oa̍h-thiàu-khu AR 3664: Chi̍t-tōa-tīn Thài-iông O͘-chú
Bo̍k-chiân ū chi̍t khu kīn-tāi siōng tōa-tīn ê thài-iông o͘-chú-kûn, tng-leh kiâⁿ-kòe Thài-iông piáu-bīn.
In sī Thài-iông Oa̍h-thiàu-khu AR 3664, m̄-nā bīn-chek tōa, jî-chhiáⁿ oa̍h-tōng-le̍k chiok kiông--ê, ē hiòng Thài-iông-hē tàn chhut lia̍p-chú-hûn.
Kî-tiong, Ji̍t-bián Bu̍t-chit Phùn-siā (CME) ū chi̍t-pō͘-hūn í-keng éng-hióng tio̍h Tē-kiû, chhun ê pō͘-hūn mā sûi beh lâi--ah.
Tī ke̍k-toan khoân-kéng ē-té, chit kóa thài-iông hong-pō khó-lêng ē chō-sêng chi̍t-kóa Tē-kiû Kúi-tō Ūi-chheⁿ hoat-seng kò͘-chiong, Tē-kiû tāi-khì-chân sió-khóa-á piàn-hêng, kah tiān-le̍k bāng-lō͘ bô ún-tēng.
In lòng-tio̍h Tē-kiû téng-chân tāi-khì ê sî-chūn, lia̍p-chú ē sán-seng bí-lē ê ke̍k-kng, kî-tiong ū chi̍t-kóa ke̍k-kng í-keng chhut-hiān tī pí pêng-siông-sî koh-khah óa lâm-hong ê tē-tiám.
Siòng-phìⁿ lāi-té ê Thài-iông Oa̍h-thiàu-khu AR3664 kah o͘-sek ê thài-iông o͘-chú, sī cha-hng tī I-tá-lī Lô-má hip--ê khó-kiàn-kng iáⁿ-siōng.
AR3664 ê thài-iông o͘-chú-kûn chiok tōa--ê, lí ē-tàng the̍h téng kò goe̍h khòaⁿ ji̍t-choân-si̍t iōng--ê ji̍t-si̍t ba̍k-kiàⁿ lâi-khòaⁿ, to̍h khòaⁿ-ē-tio̍h.
Chit lé-pài pài-la̍k-lé-pài, thian-bûn ài-hó-chiá ē tī choân-kiû bô-kâng só͘-chāi ê àm-mê thiⁿ-téng, chim-chiok chhōe chit kóa kng-sih-sih koh te̍k-pa̍t ê ke̍k-kng.

## [KIP] Thài-iông Ua̍h-thiàu-khu AR 3664: Tsi̍t-tuā-tīn Thài-iông Oo-tsú
Bo̍k-tsiân ū tsi̍t khu kīn-tāi siōng tuā-tīn ê thài-iông oo-tsú-kûn, tng-leh kiânn-kuè Thài-iông piáu-bīn.
In sī Thài-iông Ua̍h-thiàu-khu AR 3664, m̄-nā bīn-tsik tuā, jî-tshiánn ua̍h-tōng-li̍k tsiok kiông--ê, ē hiòng Thài-iông-hē tàn tshut lia̍p-tsú-hûn.
Kî-tiong, Ji̍t-bián Bu̍t-tsit Phùn-siā (CME) ū tsi̍t-pōo-hūn í-king íng-hióng tio̍h Tē-kiû, tshun ê pōo-hūn mā suî beh lâi--ah.
Tī ki̍k-tuan khuân-kíng ē-té, tsit kuá thài-iông hong-pō khó-lîng ē tsō-sîng tsi̍t-kuá Tē-kiû Kuí-tō Uī-tshenn huat-sing kòo-tsiong, Tē-kiû tāi-khì-tsân sió-khuá-á piàn-hîng, kah tiān-li̍k bāng-lōo bô ún-tīng.
In lòng-tio̍h Tē-kiû tíng-tsân tāi-khì ê sî-tsūn, lia̍p-tsú ē sán-sing bí-lē ê ki̍k-kng, kî-tiong ū tsi̍t-kuá ki̍k-kng í-king tshut-hiān tī pí pîng-siông-sî koh-khah uá lâm-hong ê tē-tiám.
Siòng-phìnn lāi-té ê Thài-iông Ua̍h-thiàu-khu AR3664 kah oo-sik ê thài-iông oo-tsú, sī tsa-hng tī I-tá-lī Lô-má hip--ê khó-kiàn-kng iánn-siōng.
AR3664 ê thài-iông oo-tsú-kûn tsiok tuā--ê, lí ē-tàng the̍h tíng kò gue̍h khuànn ji̍t-tsuân-si̍t iōng--ê ji̍t-si̍t ba̍k-kiànn lâi-khuànn, to̍h khuànn-ē-tio̍h.
Tsit lé-pài pài-la̍k-lé-pài, thian-bûn ài-hó-tsiá ē tī tsuân-kiû bô-kâng sóo-tsāi ê àm-mê thinn-tíng, tsim-tsiok tshuē tsit kuá kng-sih-sih koh ti̍k-pa̍t ê ki̍k-kng.

## [English] AR 3664: Giant Sunspot Group
Right now, one of the largest sunspot groups in recent history is crossing the Sun.
[Active Region 3664][Active Region 3664] is not only big -- it's violent, throwing off clouds of particles into the [Solar System][Solar System].
Some of these [CME][CME]s are already impacting the Earth, and others might follow.
At the extreme, [these solar storms][these solar storms] could cause some [Earth-orbiting satellites to malfunction][Earth-orbiting satellites to malfunction], the [Earth's atmosphere][Earth's atmosphere] to slightly distort, and [electrical power grids to surge][electrical power grids to surge].
When impacting [Earth's upper atmosphere][Earth's upper atmosphere], these particles can produce beautiful auroras, with some [auroras][auroras] already being reported [unusually far south][unusually far south].
Pictured here, [AR3664][AR3664] and its dark [sunspot][sunspot]s were captured yesterday in visible light from [Rome][Rome], [Italy][Italy].
The AR3664 sunspot group is so large that it is [visible just with glasses][visible just with glasses] designed to [view][view] last month's [total solar eclipse][total solar eclipse].
This weekend, [skygazing enthusiasts][skygazing enthusiasts] will be keenly watching the night skies all over the globe for [bright][bright] and [unusual auroras][unusual auroras].

## 詞彙學習（漢羅/POJ/KIP/華語/English）
- 【太陽活跳區 AR 3664】Thài-iông Oa̍h-thiàu-khu AR sam-lio̍k-lio̍k-sù/Thài-iông oo-tsú-kûn/太陽活跳區 AR 3664/Active Region 3664
- 【太陽烏子群】Thài-iông o͘-chú-kûn/Thài-iông oo-tsú-kûn/太陽黑子群/sunspot group
- 【日冕物質噴射】Ji̍t-bián Bu̍t-chit Phùn-siā/Ji̍t-bián Bu̍t-tsit Phùn-siā/日冕物質拋射/CME (Coronal Mass Ejection)
- 【太陽風暴】thài-iông hong-pō/thài-iông hong-pō/太陽風暴/solar storm
- 【地球軌道衛星】Tē-kiû kúi-tō ūi-chheⁿ/Tē-kiû kuí-tō uī-tshenn/地球軌道衛星/Earth-orbiting satellites
- 【大氣層】tāi-khì-chân/tāi-khì-tsân/大氣層/atmosphere
- 【極光】ke̍k-kng/ki̍k-kng/極光/aurora
- 【日全食】ji̍t-choân-si̍t/ji̍t-chuân-si̍t/日全食/total solar eclipse
- 【日食目鏡】ji̍t-si̍t ba̍k-kiàⁿ/ji̍t-si̍t ba̍k-kiànn/日食目鏡/solar eclipse glasses

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[Active Region 3664]:https://www.spaceweatherlive.com/en/news/view/531/20240508-sunspot-region-3664-major-flares-and-cmes.html
[Solar System]:https://science.nasa.gov/solar-system/
[CME]:https://en.wikipedia.org/wiki/Coronal_mass_ejection
[these solar storms]:https://www.swpc.noaa.gov/news/geomagnetic-storming-likely-persist-weekend
[Earth-orbiting satellites to malfunction]:https://svs.gsfc.nasa.gov/5214/
[Earth's atmosphere]:https://spaceplace.nasa.gov/atmosphere/
[electrical power grids to surge]:https://www.swpc.noaa.gov/sites/default/files/images/u33/finalBoulderPresentation042611%20%281%29.pdf
[Earth's upper atmosphere]:https://science.nasa.gov/earth/earth-atmosphere/earths-atmosphere-a-multi-layered-cake/
[auroras]:https://apod.nasa.gov/apod/ap230122.html
[unusually far south]:https://spaceweathergallery2.com/indiv_upload.php?upload_id=206722
[AR3664]:https://www.swpc.noaa.gov/news/large-and-complex-sunspot-groups-lead-increased-solar-flare-chances
[sunspot]:https://en.wikipedia.org/wiki/Sunspot
[Rome]:https://youtu.be/oSexfR0Ubzw
[Italy]:https://en.wikipedia.org/wiki/Italy
[visible just with glasses]:https://people.com/thmb/kiAUaJce7MqVr5XwZFuOA3S10MU=/750x0/filters:no_upscale():max_bytes(150000):strip_icc():focal(999x0:1001x2):format(webp)/dog-eclipse-2000-ef0176770ff64e6b913f2af6e8273a24.jpg
[view]:https://earthsky.org/sun/giant-sunspot-region-ar3664-visible-in-eclipse-glasses/
[total solar eclipse]:https://science.nasa.gov/eclipses/future-eclipses/eclipse-2024/
[skygazing enthusiasts]:https://apod.nasa.gov/apod/ap040808.html
[bright]:https://apod.nasa.gov/apod/ap240114.html
[unusual auroras]:https://apod.nasa.gov/apod/ap150601.html

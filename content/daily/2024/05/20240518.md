---
title: 北天 ê 極光
date: 2024-05-18
publishdate: 2024-05-18T11:45:00+0800
tags: [極光, 自轉, 恆星軌跡, 縮時攝影, 三跤馬, 北極星, 地磁風暴, 北天極, 北極光, 頂月眉]
hero: https://apod.nasa.gov/apod/image/2405/AuroraStartrails_chiragupreti1024.jpg
summary: Tī 這个彩色夜景內底，這寡恆星軌跡 ê 優雅弧線，反映 ê 是地球逐工 ê 自轉。
categories: [podcast]
vocals: [阿錕]
---

{{% apod %}}

- 原始文章：[North Celestial Aurora](https://apod.nasa.gov/apod/ap240518.html)
- 影像來源 kah [版權][copyright]：[Chirag Upreti](https://www.instagram.com/chiragupreti/)
- 極光恐龍：[報你看著 ê 極光](https://www.aurorasaurus.org/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clwxqyrtt1szo01ukd4aqeiv3" >}}

## [漢羅] 北天 ê 極光
Tī 這个彩色夜景內底，這寡 [恆星軌跡 ê 優雅弧線][Graceful star trail arcs]，反映 ê 是地球逐工 ê 自轉。
為著欲製造這張 縮時攝影 合成相片，攝影師 tī 5 月 12 這工 tiàm 美國 紐約 Catskills 區 ê Ashokan 水庫 水岸，kā kha-mé-lah 固定 tī 三跤馬頂懸，連紲翕幾若張相片。
[北極星][Polaris is near] 就 tī 恆星軌跡弧線 ê 中心附近。
倒爿較大箍 ê 恆星軌跡 是頂月眉，投影 tī 水庫頂懸，產生強烈 ê 倒影。
因為 [強烈 ê 太陽活動][intense solar activity] 引起 最近 ê [地磁風暴][geomagnetic storms]，所以 真罕得看著 ê 彩色北極光，嘛 tī 有 北極星 kah 北天極 ê 夜空中閃閃爍爍。

## [POJ] Pak-thian ê Ke̍k-kng
Tī chit-ê chhái-sek iā-kéng lāi-té, chit kóa hêng-chheⁿ khúi-jiah ê iu-ngá hô͘-sòaⁿ, hoán-èng ê sī Tē-kiû ta̍k-kang ê chū-choán.
Ūi tio̍h beh chè-chō chit-tiuⁿ sok-sî-liap-iáⁿ ha̍p-sêng siòng-phìⁿ, liap-iáⁿ-su tī 5 goe̍h 12 chit kang tiàm Bí-kok Niú-iok Catskills khu ê Ashokan chúi-khò͘ chúi-hōaⁿ, kā kha-mé-lah kò͘-tēng tī saⁿ-kha-bé téng-koân, liân-sòa hip kúi-nā tiuⁿ siòng-phìⁿ.
Pak-ke̍k-chheⁿ to̍h tī hêng-chheⁿ khúi-jiah hô͘-sòaⁿ ê tiong-sim hù-kīn.
Tò-pêng khah tōa-kho͘ ê hêng-chheⁿ khúi-jiah sī téng-goe̍h-bâi, tâu-iáⁿ tī chúi-khò͘ téng-koân, sán-seng kiông-lia̍t ê tò-iáⁿ.
In-ūi kiông-lia̍t ê Thài-iông oa̍h-tāng ín-khí chòe-kīn ê tē-chû hong-pō, só͘-í chin hán-tit khòaⁿ-tio̍h ê chhái-sek pak-ke̍k-kng, mā tī ū Pak-ke̍k-chheⁿ kah pak-thian-ke̍k ê iā-khong tiong siám-siám-sih-sih.

## [KIP] Pak-thian ê Ki̍k-kng
Tī tsit-ê tshái-sik iā-kíng lāi-té, tsit kuá hîng-tshenn khuí-jiah ê iu-ngá hôo-suànn, huán-ìng ê sī Tē-kiû ta̍k-kang ê tsū-tsuán.
Uī tio̍h beh tsè-tsō tsit-tiunn sok-sî-liap-iánn ha̍p-sîng siòng-phìnn, liap-iánn-su tī 5 gue̍h 12 tsit kang tiàm Bí-kok Niú-iok Catskills khu ê Ashokan tsuí-khòo tsuí-huānn, kā kha-mé-lah kòo-tīng tī sann-kha-bé tíng-kuân, liân-suà hip kuí-nā tiunn siòng-phìnn.
Pak-ki̍k-tshenn to̍h tī hîng-tshenn khuí-jiah hôo-suànn ê tiong-sim hù-kīn.
Tò-pîng khah tuā-khoo ê hîng-tshenn khuí-jiah sī tíng-gue̍h-bâi, tâu-iánn tī tsuí-khòo tíng-kuân, sán-sing kiông-lia̍t ê tò-iánn.
In-uī kiông-lia̍t ê Thài-iông ua̍h-tāng ín-khí tsuè-kīn ê tē-tsû hong-pō, sóo-í tsin hán-tit khuànn-tio̍h ê tshái-sik pak-ki̍k-kng, mā tī ū Pak-ki̍k-tshenn kah pak-thian-ki̍k ê iā-khong tiong siám-siám-sih-sih.

## [English] North Celestial Aurora
[Graceful star trail arcs][Graceful star trail arcs] reflect planet Earth's daily rotation in this colorful night skyscape.
To create the timelapse composite, on May 12 consecutive exposures were recorded with a camera fixed to a tripod on the shores of the Ashokan Reservoir, in the Catskills region of New York, USA.
North star [Polaris is near][Polaris is near] the center of the star trail arcs.
The broad trail of a waxing crescent Moon is on the left, casting a strong reflection across the reservoir waters.
With [intense solar activity][intense solar activity] driving recent [geomagnetic storms][geomagnetic storms], the colorful aurora borealis or northern lights, rare to the region, shine under Polaris and the north celestial pole.

## 詞彙學習（漢羅/POJ/KIP/華語/English）
- 【極光】ke̍k-kng/ki̍k-kng/極光/aurora
- 【自轉】chū-choán/tsū-tsuán/自轉/rotation
- 【恆星軌跡】hêng-chheⁿ kúi-jiah/hîng-tshenn kuí-jiah/星軌/star trail
- 【縮時攝影】sok-sî-liap-iáⁿ/sok-sî-liap-iánn/縮時攝影/timelapse
- 【三跤馬】saⁿ-kha-bé/sann-kha-bé/腳架/tripod
- 【北極星】Pak-ke̍k-chheⁿ/Pak-ki̍k-tshenn/北極星/Polaris
- 【地磁風暴】tē-chû hong-pō/tē-tsû hong-pō/地磁風暴/geomagnetic storms
- 【北天極】pak-thian-ke̍k/pak-thian-ki̍k/北天極/north celestial pole
- 【頂月眉】téng-goe̍h-bâi/tíng-gue̍h-bâi/上弦月/waxing crescent Moon
- 【北極光】pak-ke̍k-kng/pak-ki̍k-kng/北極光/aurora borealis

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[Graceful star trail arcs]:https://apod.nasa.gov/apod/ap220728.html
[Polaris is near]:https://apod.nasa.gov/apod/ap110514.html
[intense solar activity]:https://science.nasa.gov/science-research/heliophysics/how-nasa-tracked-the-most-intense-solar-storm-in-decades/
[geomagnetic storms]:https://spaceweather.com/

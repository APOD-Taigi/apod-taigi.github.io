---
title: 瑞典天頂 ê 青色極光
date: 2024-05-22
publishdate: 2024-05-22T11:45:00+0800
tags: [極光, 北極星, 酸素, 隔轉工, 日冕, 太陽系, 重新結合, 大氣]
hero: https://apod.nasa.gov/apod/image/2405/AuroraSweden_Strand_960_Annotated.jpg
summary: 有一个明亮 ê 青色極光迒過規个天頂。
categories: [podcast]
vocals: [阿錕]
---

{{% apod %}}

- 原始文章：[Green Aurora over Sweden](https://apod.nasa.gov/apod/ap240522.html)
- 影像來源 kah 版權：[Göran Strand](http://www.astrofotografen.se/)
- 天頂予你 ê 禮物：[What picture did APOD feature on your birthday?](https://apod.nasa.gov/apod/calendar/allyears.html) (post 1995)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clx3k25bk000901zo1uwq2x3s" >}}

## [漢羅] 瑞典天頂 ê 青色極光
有一个明亮 ê 青色極光迒過規个天頂。
這个極光景色是 2016 年 tī [瑞典][Sweden] [Östersund][Östersund] ê 庄跤翕--ê。
攝影師 kā 6 張相片合併做這張欲 180 度 ê 全景圖。
這个 [極光][aurora 1] 上引人注意 ê 部份就是伊 ê 外形就親像是虹。
前景是 [Storsjön][Storsjön] [湖][Lake]，極光後壁 ê 天頂有幾若个咱熟似 ê 星座 kah [北極星][Polaris]。
是講誠拄仔，[極光][aurora 2] [無閘著][avoid] 倒爿下跤 ê 月娘。
極光出現了後 [隔轉工][day after]，[太陽日冕][Sun's corona] 頂懸出現 [一大空][large hole]，予能量特別懸 ê 粒子流入去 [太陽系][Solar System] 內底。
[青色極光][green color of the aurora] 是 [地球頂層大氣][Earth's atmosphere] 內底 ê [酸素][oxygen] 原子 kah [電子][electrons] 重新結合產生--ê。

## [POJ] Sūi-tián thiⁿ-téng ê Chheⁿ-sek Ke̍k-kng
Ū chi̍t-ê bêng liāng ê chheⁿ-sek ke̍k-kng hāⁿ-kòe kui-ê thiⁿ-téng.
Chit-ê ke̍k-kng kéng-sek sī 2016 nî tī Sūi-tián Östersund ê chng-kha hip--ê.
Liap-iáⁿ-su kā 6 tiuⁿ siòng-phìⁿ ha̍p-pèng chò chit-tiuⁿ beh 180 tō͘ ê choân-kéng-tô͘.
Chit-ê ke̍k-kng siōng ín-lâng chù-ì ê pō͘-hūn tio̍h-sī i ê gōa-hêng to̍h chhin-chhiūⁿ sī khēng.
Chiân-kéng sī Storsjön ô͘, ke̍k-kng āu-piah ê thiⁿ-téng ū kúi-nā ê lán se̍k-sāi ê seng-chō kah pak-ke̍k-chheⁿ.
Sī-kóng chiâⁿ tú-á, ke̍k-kng bô cha̍h-tio̍h tò-pêng ē-kha ê goe̍h-niû.
Ke̍k-kng chhut-hiān liáu-āu keh-tńg-kang, Thài-iông ji̍t bián téng-koân chhut-hiān chi̍t tōa-khang, hō͘ lêng-liōng te̍k-pia̍t koân ê lia̍p-chú lâu ji̍p-khì Thài-iông-hē lāi-té.
Chheⁿ-sek ke̍k-kng sī Tē-kiû téng-chân tāi-khì lāi-té ê sàng-sò͘ goân-chú kah tiān-chú tiông-sin kiat-ha̍p sán seⁿ--ê.

## [KIP] Suī-tián thinn-tíng ê Tshenn-sik Ki̍k-kng
Ū tsi̍t-ê bîng liāng ê tshenn-sik ki̍k-kng hānn-kuè kui-ê thinn-tíng.
Tsit-ê ki̍k-kng kíng-sik sī 2016 nî tī Suī-tián Östersund ê tsng-kha hip--ê.
Liap-iánn-su kā 6 tiunn siòng-phìnn ha̍p-pìng tsò tsit-tiunn beh 180 tōo ê tsuân-kíng-tôo.
Tsit-ê ki̍k-kng siōng ín-lâng tsù-ì ê pōo-hūn tio̍h-sī i ê guā-hîng to̍h tshin-tshiūnn sī khīng.
Tsiân-kíng sī Storsjön ôo, ki̍k-kng āu-piah ê thinn-tíng ū kuí-nā ê lán si̍k-sāi ê sing-tsō kah pak-ki̍k-tshenn.
Sī-kóng tsiânn tú-á, ki̍k-kng bô tsa̍h-tio̍h tò-pîng ē-kha ê gue̍h-niû.
Ki̍k-kng tshut-hiān liáu-āu keh-tńg-kang, Thài-iông ji̍t bián tíng-kuân tshut-hiān tsi̍t tuā-khang, hōo lîng-liōng ti̍k-pia̍t kuân ê lia̍p-tsú lâu ji̍p-khì Thài-iông-hē lāi-té.
Tshenn-sik ki̍k-kng sī Tē-kiû tíng-tsân tāi-khì lāi-té ê sàng-sòo guân-tsú kah tiān-tsú tiông-sin kiat-ha̍p sán senn--ê.

## [English] Green Aurora over Sweden
It was bright and green and stretched across the sky.
This striking aurora display was captured in 2016 just outside of [Östersund][Östersund], [Sweden][Sweden].
Six photographic fields were merged to create the featured panorama spanning almost 180 degrees.
Particularly striking aspects of this [aurora][aurora 1] include its sweeping arc-like shape and its stark definition.
[Lake][Lake] [Storsjön][Storsjön] is seen in the foreground, while several familiar constellations and the star [Polaris][Polaris] are visible through the aurora, far in the background.
Coincidently, the [aurora][aurora 2] appears to [avoid][avoid] the Moon visible on the lower left.
The aurora appeared a [day after][day after] a [large hole][large hole] opened in the [Sun's corona][Sun's corona], allowing particularly energetic particles to flow out into the [Solar System][Solar System].
The [green color of the aurora][green color of the aurora] is caused by [oxygen][oxygen] atoms recombining with ambient [electrons][electrons] high in the [Earth's atmosphere][Earth's atmosphere].

## 詞彙學習

|漢羅|POJ|KIP|華語|English|
|-|-|-|-|-|
|極光|ke̍k-kng|ki̍k-kng|極光|aurora|
|北極星|Pak-ke̍k-chheⁿ|Pak-ki̍k-tshenn|北極星|Polaris|
|酸素|sàng-sò͘|sàng-sòo|氧|oxygen|
|隔轉工|keh-tńg-kang|keh-tńg-kang|隔天|a day after|
|日冕|ji̍t-bián|ji̍t-bián|日冕|Sun's corona|
|太陽系|Thài-iông-hē|Thài-iông-hē|太陽系|Solar System|
|重新結合|tiông-sin kiat-ha̍p|tiông-sin kiat-ha̍p|重組|recombination|
|大氣|tāi-khì|tāi-khì|大氣|atmosphere|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[Östersund]:https://youtu.be/E0z1BqhtyLA
[Sweden]:https://en.wikipedia.org/wiki/Sweden
[aurora 1]:https://spaceplace.nasa.gov/aurora/
[Lake]:https://en.wikipedia.org/wiki/Storsj%C3%B6n
[Storsjön]:https://www.youtube.com/watch?v=1KqryCRpT_s
[Polaris]:https://apod.nasa.gov/apod/ap240522.htmlap150602.html
[aurora 2]:https://www.youtube.com/watch?v=rMfUVfjHnKc
[avoid]:https://img.buzzfeed.com/buzzfeed-static/static/2019-11/18/19/asset/fa34aa54b531/sub-buzz-8699-1574104451-1.jpg
[day after]:https://spaceweather.com/archive.php?view=1&day=12&month=04&year=2016
[large hole]:https://solarscience.msfc.nasa.gov/feature3.shtml
[Sun's corona]:https://apod.nasa.gov/apod/ap240522.htmlap170920.html
[Solar System]:https://apod.nasa.gov/apod/ap240522.htmlap190520.html
[green color of the aurora]:https://www.webexhibits.org/causesofcolor/4D.html
[oxygen]:https://periodic.lanl.gov/8.shtml
[electrons]:https://pwg.gsfc.nasa.gov/Education/whelect.html
[Earth's atmosphere]:https://www.nasa.gov/image-article/earths-atmospheric-layers-3/

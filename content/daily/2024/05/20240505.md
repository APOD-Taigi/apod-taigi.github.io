---
title: 烏洞破壞經過伊 ê 恆星
date: 2024-05-05
publishdate: 2024-05-05T11:45:00+0800
tags: [free2share, 烏洞, 超新星, 潮汐力, 巡天, 大氣, 吸積盤]
hero: https://apod.nasa.gov/apod/fap/image/2405/BhShredder_NASA_1080.jpg
summary: 一粒恆星倚近烏洞會發生啥物代誌？
categories: [podcast]
vocals: [阿錕]
---

{{% apod %}}

- 原始文章：[A Black Hole Disrupts a Passing Star](https://apod.nasa.gov/apod/ap240505.html)
- 影像來源：[NASA](https://www.nasa.gov), [JPL-Caltech](https://www.jpl.nasa.gov/)
- 全烏 ê 新世界：[It's Black Hole Week at NASA!](https://science.nasa.gov/universe/black-hole-week/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clwf44rh003u301y92cx40uwr" >}}

## [漢羅] 烏洞 kā 經過伊 ê 恆星 拆散去
一粒恆星倚近烏洞會發生啥物代誌？
恆星若是直接攏著一粒大質量 [烏洞][black hole 1]，這粒恆星會完全落入去、消失去。
毋過 [閣較有可能 ê 是][More likely]，這粒恆星離烏洞足倚--ê，所以烏洞 ê 引力會共伊 ê 外層大氣搝開，[甚至破壞伊 ê 結構][disrupt, the star]。
了後，恆星大部份 ê 氣體就袂落入去 [烏洞][black hole 2] 內底。
這寡恆星受著 [潮汐力 ê 影響去予拆散去][tidal disruption]，造成 in 可能變甲 kah 超新星平光，自動 [巡天][sky surveys] 觀測揣著愈來愈濟這款事件。
[Tī 這張藝術家畫 ê 插圖內底][featured artist's illustration]，有一粒恆星拄經過一粒大質量烏洞，擲出一寡氣體，繼續 tī 軌道頂懸咧行。
[踅 烏洞--ê][surrounding the black hole]、由 氣體 kah 塗粉組成 ê 吸積盤 內沿，會因為 [受著搝拆 ê 影響][disruption event]，造成溫度衝懸，而且可能會 tī 恆星消失一段時間了後猶咧繼續 [發光][glow]。

## [POJ] O͘-tōng kā keng-kòe i ê Hêng-chheⁿ thiah-sòaⁿ--khì
Chi̍t-lia̍p hêng-chheⁿ óa-kīn o͘-tōng ē hoat-seng siáⁿ-mih tāi-chì?
Hêng-chheⁿ nā-sī ti̍t-chiap lóng tio̍h chi̍t-lia̍p tōa chit-liōng o͘-tōng, chit lia̍p hêng-chheⁿ ē oân-choân lak--ji̍p-khì, siau-sit--khì.
M̄-koh koh-khah ū khó-lêng ê sī, chit lia̍p hêng-chheⁿ lī o͘-tōng chiok óa--ê, só͘-í o͘-tōng ê ín-le̍k ē kā i ê gōa-chân tāi-khì khiú--khui, sīm-chì phò-hoāi i ê kiat-kò͘.
Liáu-āu, hêng-chheⁿ tōa-pō͘-hūn ê khì-thé tō bē lak ji̍p-khì o͘-tōng lāi-té.
Chit kóa hêng-chheⁿ siū-tio̍h tiau-se̍k-le̍k ê éng-hióng khì hō͘ thiah-sòaⁿ khì, chō-sêng in khó-lêng piàn-kah kah chhiau-sin-seng pêⁿ kng, chū-tōng sûn-thian koan-chhek chhōe-tio̍h lú-lâi-lú chē chit-khoán sū-kiāⁿ.
Tī chit-tiuⁿ gē-su̍t-ka ōe--ê chhah-tô͘ lāi-té, ū chi̍t-lia̍p hêng-chheⁿ tú keng-kòe chi̍t-lia̍p tōa chit-liōng o͘-tōng, tàn chhut chi̍t-kóa khì-thé, kè-sio̍k tī kúi-tō téng-koân leh kiâⁿ.
Se̍h o͘-tōng--ê, iû khì-thé kah thô͘-hún cho͘-sêng ê khip-chek-pôaⁿ lāi-iân, ē in-ūi siū-tio̍h khiú thiah ê éng-hióng, chō-sêng un-tō͘ chhèng-koân, jî-chhiáⁿ khó-lêng ē tī hêng-chheⁿ siau-sit chi̍t-tōaⁿ sî-kan liáu-āu iáu leh kè-sio̍k hoat-kng.

## [KIP] Oo-tōng kā king-kuè i ê Hîng-tshenn thiah-suànn--khì
Tsi̍t-lia̍p hîng-tshenn uá-kīn oo-tōng ē huat-sing siánn-mih tāi-tsì?
Hîng-tshenn nā-sī ti̍t-tsiap lóng tio̍h tsi̍t-lia̍p tuā tsit-liōng oo-tōng, tsit lia̍p hîng-tshenn ē uân-tsuân lak--ji̍p-khì, siau-sit--khì.
M̄-koh koh-khah ū khó-lîng ê sī, tsit lia̍p hîng-tshenn lī oo-tōng tsiok uá--ê, sóo-í oo-tōng ê ín-li̍k ē kā i ê guā-tsân tāi-khì khiú--khui, sīm-tsì phò-huāi i ê kiat-kòo.
Liáu-āu, hîng-tshenn tuā-pōo-hūn ê khì-thé tō bē lak ji̍p-khì oo-tōng lāi-té.
Tsit kuá hîng-tshenn siū-tio̍h tiau-si̍k-li̍k ê íng-hióng khì hōo thiah-suànn khì, tsō-sîng in khó-lîng piàn-kah kah tshiau-sin-sing pênn kng, tsū-tōng sûn-thian kuan-tshik tshuē-tio̍h lú-lâi-lú tsē tsit-khuán sū-kiānn.
Tī tsit-tiunn gē-su̍t-ka uē--ê tshah-tôo lāi-té, ū tsi̍t-lia̍p hîng-tshenn tú king-kuè tsi̍t-lia̍p tuā tsit-liōng oo-tōng, tàn tshut tsi̍t-kuá khì-thé, kè-sio̍k tī kuí-tō tíng-kuân leh kiânn.
Se̍h oo-tōng--ê, iû khì-thé kah thôo-hún tsoo-sîng ê khip-tsik-puânn lāi-iân, ē in-uī siū-tio̍h khiú thiah ê íng-hióng, tsō-sîng un-tōo tshìng-kuân, jî-tshiánn khó-lîng ē tī hîng-tshenn siau-sit tsi̍t-tuānn sî-kan liáu-āu iáu leh kè-sio̍k huat-kng.

## [English] A Black Hole Disrupts a Passing Star
What happens to a star that goes near a black hole?
If the star directly impacts a massive [black hole][black hole 1], then the star falls in completely -- and everything vanishes.
[More likely][More likely], though, the star goes close enough to have the black hole's gravity pull away its outer layers, or [disrupt, the star][disrupt, the star].
Then, most of the star's gas does not fall into the [black hole][black hole 2].
These stellar [tidal disruption][tidal disruption] events can be as bright as a supernova, and an increasing amount of them are being discovered by automated [sky surveys][sky surveys].
In the [featured artist's illustration][featured artist's illustration], a star has just passed a massive [black hole][black hole 3] and sheds gas that continues to orbit.
The inner edge of a disk of gas and dust [surrounding the black hole][surrounding the black hole] is heated by the [disruption event][disruption event] and may [glow][glow] long after the star is gone.

## 詞彙學習

|漢羅|POJ|KIP|華語|English|
|-|-|-|-|-|
|烏洞|o͘-tōng|oo-tōng|黑洞|black hole|
|超新星|chhiau-sin-seng|tshiau-sin-sing|超新星|supernova|
|潮汐力|tiâu-se̍k-le̍k|tiâu-si̍k-li̍k|潮汐力|tidal force|
|巡天|sûn-thian|sûn-thian|巡天|sky surveys|
|大氣|tāi-khì|tāi-khì|大氣|atmosphere|
|吸積盤|khip-chek-pôaⁿ|khip-tsik-puânn|吸積盤|accretion disk|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[black hole 1]:https://www1.phys.vt.edu/~jhs/faq/blackholes.html
[More likely]:https://www.sciencemag.org/news/2020/01/black-holes-caught-act-swallowing-stars
[disrupt, the star]:https://www.nasa.gov/image-article/tidal-disruption/
[black hole 2]:https://apod.nasa.gov/apod/ap191001.html
[tidal disruption]:https://en.wikipedia.org/wiki/Tidal_disruption_event
[sky surveys]:https://en.wikipedia.org/wiki/Astronomical_survey#List_of_sky_surveys
[featured artist's illustration]:https://www.jpl.nasa.gov/images/pia20027-infrared-echoes-of-a-black-hole-eating-a-star-illustration
[black hole 3]:https://apod.nasa.gov/apod/ap210427.html
[surrounding the black hole]:https://apod.nasa.gov/apod/ap200825.html
[disruption event]:https://apod.nasa.gov/apod/ap151028.html
[glow]:https://media.sciencephoto.com/image/z9340730/800wm/Z9340730.jpg

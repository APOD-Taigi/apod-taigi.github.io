---
title: 星系、噴射流、kah 有名 ê 烏洞
date: 2024-05-09
publishdate: 2024-05-09T11:45:00+0800
tags: [free2share, 超大質量烏洞, M87, 事件視界望遠鏡, 室女座星系團, 相對論噴射流, 噴射流, 活跳星系, Spitzer 太空望遠鏡]
hero: https://apod.nasa.gov/apod/image/2405/pia23122c-16_1067.jpg
summary: 明亮 ê 長株圓星系 Messier 87 (M87) 是超大質量烏洞 in 兜。 2017 年 ê 時陣，伊 ê 影像頭一擺去予地球 ê 事件視界望遠鏡 翕著。
categories: [podcast]
vocals: [阿錕]
---

{{% apod %}}

- 原始文章：[The Galaxy, the Jet, and a Famous Black Hole](https://apod.nasa.gov/apod/ap240509.html)
- 影像來源：[NASA](https://www.nasa.gov/), [JPL-Caltech](http://www.spitzer.caltech.edu/), [Event Horizon Telescope Collaboration](https://eventhorizontelescope.org/organization)
- 莫走！緊來看：[Black Hole Week at NASA!](https://science.nasa.gov/universe/black-hole-week/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clwccw29e03ba01wfb4id77mf" >}}

## [漢羅] 星系、噴射流、kah 有名 ê 烏洞
[明亮 ê 長株圓星系 Messier 87 (M87)][Bright elliptical galaxy Messier 87 (M87)] 是超大質量烏洞 in 兜。
2017 年 ê 時陣，伊 ê 影像頭一擺去予地球 ê [事件視界望遠鏡][Event Horizon Telescope] 翕著。
這幅 [Spitzer 太空望遠鏡][image from the Spitzer Space telescope] 紅外線影像內底 ê 藍色大型星系，是離咱 5500 光年遠 ê 巨人，M87 室女座星系團。
雖罔講 M87 看起來就敢若是雲，無啥物特殊，毋過 Spitzer 影像確實有記錄著 ùi 星系中央噴出來 ê 相對論噴射流。
咱會當 tī 這幅圖正爿頂懸 ê 插入圖看著，噴射流是湠到幾若千光年遐爾長。
正爿 [較光 ê 噴射流][The brighter jet] 當 leh 倚近咱 ê 視線方向。
另外一方面，噴另外一个方向 ê 噴射流，雖罔講咱看袂著，毋閣伊產生 ê 衝擊波，kā 一个較暗 ê 弓形物質照予光。
正爿下跤 ê 插入圖就是文章內底講著--ê [歷史性 ê 烏洞影像][historic black hole image]。
伊 to̍h tī 這个大型星系 kah 相對論噴射流 ê 中央。
雖罔講這張 Spitzer 影像 ê 解析度猶無夠懸，毋閣咱猶是有法度知影 烏洞是驅動 [活跳星系 M87 中心 ê 相對論噴射流][the relativistic jets from the center of active galaxy M87] 所需要 ê 大量能量 ê 源頭。
是講踅 tī [超大質量烏洞][supermassive] 四箍圍仔 ê 物質，落尾攏會落 loăi 烏洞內底。
事件視界望遠鏡翕著 ê M87，這馬已經有加強處理過矣。
按呢咱就會當 [清楚看著這粒有名 ê 超大質量烏洞][sharper view of the famous supermassive black hole] 矣。

## [POJ] Seng-hē, phùn-siā-liû, kah ū-miâ ê o͘-tōng
Bêng-liōng ê tn̂g-tu-îⁿ seng-hē Messier 87 (M87) sī chhiau-tōa-chit-liōng-o͘-tōng in tau.
2017 nî ê sî-chūn, i ê iáⁿ-siōng thâu-chi̍t-pái khì-hō͘ Tē-kiû ê Sū-kiāⁿ-sī-kài Bōng-oán-kiàⁿ hip-tio̍h.
Chit-pak Spitzer thài-khong-bōng-oán-kiàⁿ âng-gōa-sòaⁿ iáⁿ-siōng lāi-té ê nâ-sek tōa-hêng seng-hē, sī lî lán 5500 kng-nî hn̄g ê kū-jîn, M87 Sek-lú-chō seng-hē-thoân.
Sui-bóng kóng M87 khòaⁿ--khí-lâi to̍h ká-ná sī hûn, bô siáⁿ-mi̍h te̍k-sû, m̄-koh Spitzer iáⁿ-siōng khak-si̍t ū kì-lo̍k tio̍h ùi seng-hē tiong-ng phùn--chhut-lâi ê siong-tùi-lūn phùn-siā-liû.
Lán ē-tàng tī chit-pak-tô͘ chiàⁿ-pêng téng-koân ê chhah-ji̍p-tô͘ khòaⁿ--tio̍h, phùn-siā-liû sī thòaⁿ-kàu kúi-ā-chheng kng-nî hiah-nī tn̂g.
Chiàⁿ-pêng khah kng ê phùn-siā-liû tng leh óa-kīn lán ê sī-sòaⁿ hong-hiòng.
Lēng-gōa chi̍t-hong-bīn, phùn lēng-gōa chi̍t-ê hong-hiòng ê phùn-siā-liû, sui-bóng kóng lán khòaⁿ-bōe-tio̍h, m̄-koh i sán-seng ê chhiong-kek-phō, kā chi̍t-ê khah-àm ê keng-hêng bu̍t-chit chiò hō͘ kng.
Chiàⁿ-pêng ē-kha ê chhah-ji̍p-tô͘ to̍h sī bûn-chiuⁿ lāi-té kóng-tio̍h--ê le̍k-sú-sèng ê o͘-tōng iáⁿ-siōng.
I to̍h tī chit-ê tōa-hêng seng-hē kah siong-tùi-lūn phùn-siā-liû ê tiong-ng.
Sui-bóng kóng chit-tiuⁿ Spitzer iáⁿ-siōng ê kái-sek-tō͘ iáu bô-kàu koân, m-koh lán iáu-sī ū-hoat-tō͘ chai-iáⁿ o͘-tōng sī khu-tōng oa̍h-thiàu-seng-hē M87 tiong-sim ê siong-tùi-lūn phùn-siā-liû sò͘ su-iàu ê tōa-liōng lêng-是liōng ê goân-thâu.
Sī kóng se̍h tī chhiau-tōa-chit-liōng-o͘-tōng sì-kho͘-ûi-á ê bu̍t-chit, lo̍h-bóe lóng ē lak-loăi o͘-tōng lāi-té.
Sū-kiāⁿ-sī-kài Bōng-oán-kiàⁿ hip-tio̍h ê M87, chit-má í-keng ū ka-kiông chhú-lí kòe--ah.
Án-ni lán to̍h ē-tàng chheng-chhó khòaⁿ-tio̍h chit-lia̍p ū-miâ ê hhiau-tōa-chit-liōng-o͘-tōng--ah.

## [KIP] Sing-hē, phùn-siā-liû, kah ū-miâ ê oo-tōng
Bîng-liōng ê tn̂g-tu-înn sing-hē Messier 87 (M87) sī tshiau-tuā-tsit-liōng-oo-tōng in tau.
2017 nî ê sî-tsūn, i ê iánn-siōng thâu-tsi̍t-pái khì-hōo Tē-kiû ê Sū-kiānn-sī-kài Bōng-uán-kiànn hip-tio̍h.
Tsit-pak Spitzer thài-khong-bōng-uán-kiànn âng-guā-suànn iánn-siōng lāi-té ê nâ-sik tuā-hîng sing-hē, sī lî lán 5500 kng-nî hn̄g ê kū-jîn, M87 Sik-lú-tsō sing-hē-thuân.
Sui-bóng kóng M87 khuànn--khí-lâi to̍h ká-ná sī hûn, bô siánn-mi̍h ti̍k-sû, m̄-koh Spitzer iánn-siōng khak-si̍t ū kì-lo̍k tio̍h uì sing-hē tiong-ng phùn--tshut-lâi ê siong-tuì-lūn phùn-siā-liû.
Lán ē-tàng tī tsit-pak-tôo tsiànn-pîng tíng-kuân ê tshah-ji̍p-tôo khuànn--tio̍h, phùn-siā-liû sī thuànn-kàu kuí-ā-tshing kng-nî hiah-nī tn̂g.
Tsiànn-pîng khah kng ê phùn-siā-liû tng leh uá-kīn lán ê sī-suànn hong-hiòng.
Līng-guā tsi̍t-hong-bīn, phùn līng-guā tsi̍t-ê hong-hiòng ê phùn-siā-liû, sui-bóng kóng lán khuànn-buē-tio̍h, m̄-koh i sán-sing ê tshiong-kik-phō, kā tsi̍t-ê khah-àm ê king-hîng bu̍t-tsit tsiò hōo kng.
Tsiànn-pîng ē-kha ê tshah-ji̍p-tôo to̍h sī bûn-tsiunn lāi-té kóng-tio̍h--ê li̍k-sú-sìng ê oo-tōng iánn-siōng.
I to̍h tī tsit-ê tuā-hîng sing-hē kah siong-tuì-lūn phùn-siā-liû ê tiong-ng.
Sui-bóng kóng tsit-tiunn Spitzer iánn-siōng ê kái-sik-tōo iáu bô-kàu kuân, m-koh lán iáu-sī ū-huat-tōo tsai-iánn oo-tōng sī khu-tōng ua̍h-thiàu-sing-hē M87 tiong-sim ê siong-tuì-lūn phùn-siā-liû sòo su-iàu ê tuā-liōng lîng-liōng ê guân-thâu.
Sī kóng se̍h tī tshiau-tuā-tsit-liōng-oo-tōng sì-khoo-uî-á ê bu̍t-tsit, lo̍h-bué lóng ē lak-luăi oo-tōng lāi-té.
Sū-kiānn-sī-kài Bōng-uán-kiànn hip-tio̍h ê M87, tsit-má í-king ū ka-kiông tshú-lí kuè--ah.
Án-ni lán to̍h ē-tàng tshing-tshó khuànn-tio̍h tsit-lia̍p ū-miâ ê tshiau-tuā-tsit-liōng-oo-tōng--ah.

## [English] The Galaxy, the Jet, and a Famous Black Hole
[Bright elliptical galaxy Messier 87 (M87)][Bright elliptical galaxy Messier 87 (M87)] is home to the supermassive black hole captured in 2017 by planet Earth's [Event Horizon Telescope][Event Horizon Telescope] in the first ever image of a black hole.
Giant of the Virgo galaxy cluster about 55 million light-years away, M87 is rendered in blue hues in this infrared [image from the Spitzer Space telescope][image from the Spitzer Space telescope].
Though M87 appears mostly featureless and cloud-like, the Spitzer image does record details of relativistic jets blasting from the galaxy's central region.
Shown in the inset at top right, the jets themselves span thousands of light-years.
[The brighter jet][The brighter jet] seen on the right is approaching and close to our line of sight.
Opposite, the shock created by the otherwise unseen receding jet lights up a fainter arc of material.
Inset at bottom right, the [historic black hole image][historic black hole image] is shown in context at the center of giant galaxy, between the relativistic jets.
Completely unresolved in the Spitzer image, the [supermassive][supermassive] black hole surrounded by infalling material is the source of enormous energy driving [the relativistic jets from the center of active galaxy M87][the relativistic jets from the center of active galaxy M87].
The Event Horizon Telescope image of M87 has been enhanced to reveal a [sharper view of the famous supermassive black hole][sharper view of the famous supermassive black hole].

## 詞彙學習（漢羅/POJ/KIP/華語/English）
- 【事件視界望遠鏡】Sū-kiāⁿ-sī-kài Bōng-oán-kiàⁿ/Sū-kiānn-sī-kài Bōng-uán-kiànn/事件視界望遠鏡/Event Horizon Telescope
- 【室女座星系團】Sek-lú-chō seng-hē-thoân/Sik-lú-tsō sing-hē-thuân/室女座星系團/Virgo galaxy cluste
- 【超大質量烏洞】chhiau-tōa-chit-liōng-o͘-tōng/tshiau-tuā-tsit-liōng-oo-tōng/超大質量黑洞/supermassive blackhole
- 【相對論噴射流】siong-tùi-lūn phùn-siā-liû/siong-tuì-lūn phùn-siā-liû/相對論噴射流/relativistic jet
- 【活跳星系】oa̍h-thiàu-seng-hē/ua̍h-thiàu-sing-hē/活躍星系/active galaxy
- 【M87】M peh-cha̍p-chhit/M peh-tsa̍p-tshit/M87/M87
- 【Spitzer 太空望遠鏡】Spitzer Thài-khong-bōng-oán-kiàⁿ/Spitzer Thài-khong-bōng-uán-kiànn/史匹哲太空望遠鏡/Spitzer Space Telescope

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[Bright elliptical galaxy Messier 87 (M87)]:https://apod.nasa.gov/apod/ap100520.html
[Event Horizon Telescope]:https://eventhorizontelescope.org/blog
[image from the Spitzer Space telescope]:https://www.jpl.nasa.gov/spaceimages/details.php?id=PIA23122
[The brighter jet]:https://apod.nasa.gov/apod/ap041211.html
[historic black hole image]:https://apod.nasa.gov/apod/ap190411.html
[supermassive]:https://www.nasa.gov/feature/goddard/2023/nasa-animation-sizes-up-the-universe-s-biggest-black-holes
[the relativistic jets from the center of active galaxy M87]:https://www.nasa.gov/mission_pages/chandra/news/telescopes-unite-in-unprecedented-observations-of-famous-black-hole.html
[sharper view of the famous supermassive black hole]:https://noirlab.edu/public/news/noirlab2310/

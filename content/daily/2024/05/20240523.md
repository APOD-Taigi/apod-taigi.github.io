---
title: Kā NGC 3169 敨--開
date: 2024-05-23
publishdate: 2024-05-23T11:45:00+0800
tags: [NGC 3169, NGC 3166, NGC 3165, 軒轅十四, 六分儀座, 重力交互作用, 捲螺仔星系, 捲螺仔手骨, 潮汐尾溜, 光譜, 活跳星系核, 超大質量烏洞, 角分, 電波, 本地宇宙]
hero: https://apod.nasa.gov/apod/image/2405/N3169N3166Final1024.jpg
summary: 捲螺仔星系 NGC 3169 看起來就敢若是一蜷宇宙膨紗當咧散--開。
categories: [podcast]
vocals: [阿錕]
---

{{% apod %}}

- 原始文章：[Unraveling NGC 3169](https://apod.nasa.gov/apod/ap240523.html)
- 影像來源 kah [版權][copyright]：[Christophe Vergnes](https://www.astrobin.com/users/Chris.V/), [Aziz Kaeouach](https://www.astrobin.com/users/aziz5200/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clx4vrrvl02ca01xd0xw8e5zp" >}}

## [漢羅] Kā NGC 3169 敨--開
捲螺仔星系 NGC 3169 看起來就敢若是一蜷宇宙膨紗當咧散--開。
伊離咱有 7000 萬光年遠，就 tī 光光 ê 軒轅十四 [南方][south of]、暗暗 ê 六分儀座 遐。
倒爿 ê NGC 3169 kah 伊邊仔 ê NGC 3166 發生 [重力交互作用][interact gravitationally]，所以 in ê 捲螺仔手骨就去予搝出來，變做潮汐尾溜。
落尾這寡星系會合併做一个，這是 [本地宇宙][the local universe] 內底較光 ê 星系 ê 共同運命。
Tī 這張深空 ê 彩色 [星系團體相片][galaxy group] 內底，搝長 ê 恆星流 表示講，遮當咧進行重力交互作用。
照研究小組估算 ê 距離 40 萬光年來算，這个 [望遠鏡視野][The telescopic frame] 差不多有 20 角分遐爾大。
這張相片正爿閣有一个較細、較藍 ê NGC 3165。
咱知影 NGC 3169 ê 光譜範圍是 ùi 電波 到 X 光。
伊 ê 核心有一个活跳星系核，[內底有][harboring] 一粒超大質量烏洞。

## [POJ] Kā NGC 3169 tháu--khui
Kńg-lê-á Seng-hē NGC 3169 khòaⁿ--khí-lâi to̍h káⁿ-ná sī chi̍t khûn ú-tiū phòng-se tng-teh sàn--khui.
I lī lán ū 7000 bān kng-nî hn̄g, to̍h tī kng-kng ê Hian-oân cha̍p-sì lâm-hong, àm-àm ê La̍k-hun-gî-chō hia.
Tò-pêng ê NGC 3169 kah i piⁿ-á ê NGC 3166 hoat-seng tiōng-le̍k kau-hō͘-chok-iōng, só͘-í in ê kńg-lê-á chhiú-kut to̍h khì hō͘ giú--chhut-lâi, piàn-chò tiau-se̍k bóe-liu.
Lo̍h-bóe chit kóa seng-hē ē ha̍p-pèng chò chi̍t-ê, che-sī pún-tē ú-tiū lāi-té khah kng ê seng-hē ê kiōng-tông ūn-miā.
Tī chit-tiuⁿ chhim-khong ê chhái-sek seng-hē thoân-thé siòng-phìⁿ lāi-té, giú-tn̂g ê hêng-chheⁿ-liû piáu-sī kóng, chia tng-teh chìn-hêng tiōng-le̍k kau-hō͘-chok-iōng.
Chiàu gián-kiù sió-cho͘ kó͘-sǹg ê kī-lî 40 bān kng-nî lâi sǹg, chit-ê bōng-oán-kiàⁿ sī-iá chha-put-to ū 20 kak-hun hiah-nī tōa.
Chit-tiuⁿ siòng-phìⁿ chiàⁿ-pêng koh-ū chi̍t-ê khah sè, khah nâ ê NGC 3165.
Lán chai-iáⁿ NGC 3169 ê kng-phó͘ hoān-ûi sī ùi tiān-pho kàu X-kng.
I ê he̍k-sim ū chi̍t-ê oa̍h-thiàu seng-hē-he̍k, lāi-té ū chi̍t-lia̍p chhiau-tōa chit-liōng o͘-tōng.

## [KIP] Kā NGC 3169 tháu--khui
Kńg-lê-á Sing-hē NGC 3169 khuànn--khí-lâi to̍h kánn-ná sī tsi̍t khûn ú-tiū phòng-se tng-teh sàn--khui.
I lī lán ū 7000 bān kng-nî hn̄g, to̍h tī kng-kng ê Hian-uân tsa̍p-sì lâm-hong, àm-àm ê La̍k-hun-gî-tsō hia.
Tò-pîng ê NGC 3169 kah i pinn-á ê NGC 3166 huat-sing tiōng-li̍k kau-hōo-tsok-iōng, sóo-í in ê kńg-lê-á tshiú-kut to̍h khì hōo giú--tshut-lâi, piàn-tsò tiau-si̍k bué-liu.
Lo̍h-bué tsit kuá sing-hē ē ha̍p-pìng tsò tsi̍t-ê, tse-sī pún-tē ú-tiū lāi-té khah kng ê sing-hē ê kiōng-tông ūn-miā.
Tī tsit-tiunn tshim-khong ê tshái-sik sing-hē thuân-thé siòng-phìnn lāi-té, giú-tn̂g ê hîng-tshenn-liû piáu-sī kóng, tsia tng-teh tsìn-hîng tiōng-li̍k kau-hōo-tsok-iōng.
Tsiàu gián-kiù sió-tsoo kóo-sǹg ê kī-lî 40 bān kng-nî lâi sǹg, tsit-ê bōng-uán-kiànn sī-iá tsha-put-to ū 20 kak-hun hiah-nī tuā.
Tsit-tiunn siòng-phìnn tsiànn-pîng koh-ū tsi̍t-ê khah sè, khah nâ ê NGC 3165.
Lán tsai-iánn NGC 3169 ê kng-phóo huān-uî sī uì tiān-pho kàu X-kng.
I ê hi̍k-sim ū tsi̍t-ê ua̍h-thiàu sing-hē-hi̍k, lāi-té ū tsi̍t-lia̍p tshiau-tuā tsit-liōng oo-tōng.

## [English] Unraveling NGC 3169
Spiral galaxy NGC 3169 looks to be unraveling like a ball of cosmic yarn.
It lies some 70 million light-years away, [south of][south of] bright star Regulus toward the faint constellation Sextans.
Wound up spiral arms are pulled out into sweeping tidal tails as NGC 3169 (left) and neighboring NGC 3166 [interact gravitationally][interact gravitationally].
Eventually the galaxies will merge into one, a common fate even for bright galaxies in [the local universe][the local universe].
Drawn out stellar arcs and plumes are clear indications of the ongoing gravitational interactions across the deep and colorful [galaxy group][galaxy group] photo.
[The telescopic frame][The telescopic frame] spans about 20 arc minutes or about 400,000 light-years at the group's estimated distance, and includes smaller, bluish NGC 3165 to the right.
NGC 3169 is also known to shine across the spectrum from radio to X-rays, [harboring][harboring] an active galactic nucleus that is the site of a supermassive black hole.

## 詞彙學習（漢羅/POJ/KIP/華語/English）
- 【軒轅十四】Hian-oân cha̍p-sì/Hian-uân tsa̍p-sì/軒轅十四/Regulus
- 【六分儀座】La̍k-hun-gî-chō/La̍k-hun-gî-tsō/六分儀座/Sextans
- 【重力交互作用】tiōng-le̍k kāu-hō͘-chok-iōng/tiōng-li̍k kāu-hōo-tsok-iōng/重力交互作用/gravitational interactions
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【捲螺仔手骨】kńg-lê-á chhiú-kut/kńg-lê-á tshiú-kut/螺旋手臂、旋臂/spiral arm
- 【潮汐尾溜】tiâu-se̍k bóe-liu/tiâu-si̍k bué-liu/潮汐尾/tidal tail
- 【本地宇宙】pún-tē ú-tiū/pún-tē ú-tiū/本地宇宙/local universe
- 【光譜】kng-phó͘/kng-phóo/光譜/spectrum
- 【角分】kak-hun/kak-hun/角分/arc minute
- 【活跳星系核】oa̍h-thiàu seng-hē-he̍k/ua̍h-thiàu sing-hē-hi̍k/活躍星系核/active galactic nucleus
- 【超大質量烏洞】chhiau-tōa chit-liōng o͘-tōng/tshiau-tuā tsit-liōng oo-tōng/超大質量黑洞/supermassive black hole
- 【電波】tiān-pho/tiān-pho/電波/radio waveband
- 【NGC 3169】NGC sam-it-lio̍k-kiú/NGC sam-it-lio̍k-kiú/NGC 3169/NGC 3169
- 【NGC 3166】NGC sam-it-lio̍k-lio̍k/NGC sam-it-lio̍k-lio̍k/NGC 3166/NGC 3166
- 【NGC 3165】NGC sam-it-lio̍k-ngó͘/NGC sam-it-lio̍k-ngóo/NGC 3165/NGC 3165

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[south of]:http://www.eso.org/public/videos/eso1114a/
[interact gravitationally]:https://noirlab.edu/public/images/noao-ngc3166/
[the local universe]:https://apod.nasa.gov/apod/ap120604.html
[galaxy group]:http://www.atlasoftheuniverse.com/galgrps/leoii.html
[The telescopic frame]:https://www.astrobin.com/ai8tao/
[harboring]:http://arxiv.org/abs/0801.4382

---
title: Ou4：大花枝星雲
date: 2024-06-17
publishdate: 2024-06-17T11:45:00+0800
tags: [Ou4, 大花枝星雲, 雙極, 狹頻, 仙王座, 水素, 酸素, 雙電離酸素原子, 發射星雲, 發射星雲 Sh2-129, Sh2-129, 三星系統, 三星系統 HR8119, HR8119, 噴流]
hero: https://apod.nasa.gov/apod/fap/image/2406/SquidOu4_Linde_960.jpg
summary: 地球 ê 花枝無遮爾大隻啦！
categories: [podcast]
vocals: [阿錕]
---

{{% apod %}}

- 原始文章：[Ou4: The Giant Squid Nebula](https://apod.nasa.gov/apod/ap240617.html)
- 影像來源 kah 版權：[Alex Linde](https://www.instagram.com/astro_photo_alex/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "cly617zz303ab01xk2h7q9w5p" >}}

## [漢羅] Ou4：大花枝星雲
地球 ê 花枝無遮爾大隻啦！
這个星雲是一隻神祕 ê 花枝形宇宙雲，伊 tī 天頂足暗、嘛足大–ê。
這幅圖 是 kā 30 點鐘久 ê 狹頻影像資料組合出來–ê，大細差不多是 3 粒 [月娘][full moon] 遐爾闊，就 tī 皇家星座 仙王座 遐。
大花枝星雲是法國 ê 天文攝影師 [Nicolas Outters][Nicolas Outters] tī [2011 年發現–ê][Discovered in 2011 by]。
[這是][here] 伊發現 ê 第四个天體，所以才會號做 Ou4。
伊 ê 雙極結構 有夠清楚，是雙電離酸素原子 發出 ê 青藍色 [發射線][emission from]。
因為大花枝星雲去予紅色 ê [水素][oxygen] 發射線區 [包 tī 內底][surrounded by]，所以伊真正 ê 距離 kah 特性才會 [遮爾歹量][difficult to determine]。
最近 ê [研究][investigation] 認為講，Ou4 應該是 tī 發射星雲 [Sh2-129 內底][within Sh2-129]，差不多是 2300 光年遠。
照這个推論，這隻宇宙大花枝可能是一个壯觀 ê 噴流，是 ùi 星雲中心彼个高溫、大質量 ê [三星系統][triple system] [HR8119][HR8119] 噴出來–ê。
若真正是按呢，這隻實在有夠大隻 ê 花枝星雲，應該是比 50 [光年][light-year] 閣較長。

## [POJ] Ou4: Tōa-hoe-ki seng-hûn
Tē-kiû ê hoe-ki bô chiah-nī tōa-chiah lah!
Chi̍t-ê seng-hûn sī chi̍t-ê sîn-pì ê hoe-ki hêng ú-tiū hûn, i tī thiⁿ-téng chiok àm, mā chiok tōa--ê.
Chit-pak-tô͘ sī kā 30 tiám-cheng kú ê e̍h-pîn iáⁿ-siōng chu-liāu cho͘-ha̍p chhut-lâi--ê, tōa-sè chha-put-to sī 3 lia̍p goe̍h-niû hiah-nī khoah, to̍h tī hông-ka seng-chō Sian-ông-chō hiah.
Tōa-hoe-ki seng-hûn sī Hoat-kok ê thian-bûn liap-iáⁿ-su Nicolas Outters tī 2011 nî hoat-hiān--ê.
Che sī i hoat-hiān ê tē sì ê thian-thé, só͘-í chiah ē hō chò Ou4.
I ê siang-ke̍k kiat-kò͘ ū-kàu chheng-chhó͘, sī siang tiān-lī sàng-sò͘ goân-chú hoat--chhut ê chhiⁿ-nâ-sek hoat-siā-sòaⁿ.
In-ūi Tōa-hoe-ki seng-hûn khì hō͘ âng-sek ê chúi-sò͘ hoat-siā-sòaⁿ-khu pau tī lāi-té, só͘-í i chin-chiàⁿ ê kū-lî kah te̍k-sèng chiah ē chiah-nī phái niû.
Chòe-kīn ê gián-kiù jīn-ûi kóng, Ou4 èng-kai sī tī hoat-siā-seng-hûn Sh2-129 lāi-té, chha-put-to sī 2300 kng-nî hn̄g.
Chiàu chit-ê thui-lūn, chit-chiah ú-tiū tōa-hoe-ki khó-lêng sī chi̍t-ê chòng-koan ê phùn-liû, sī ùi seng-hûn tiong-sim hit-ê ko-un, tōa-chit-liōng ê saⁿ-chhiⁿ hē-thóng HR8119 phùn--chhut-lâi--ê.
Nā chin-chiàⁿ sī án-ni, chit-chiah si̍t-chāi ū-kàu tōa-chiah ê hoe-ki seng-hûn, èng-kai sī pí 50 kng-nî koh-khah tn̂g.

## [KIP] Ou4: Tuā-hue-ki sing-hûn
Tē-kiû ê hue-ki bô tsiah-nī tuā-tsiah lah!
Tsi̍t-ê sing-hûn sī tsi̍t-ê sîn-pì ê hue-ki hîng ú-tiū hûn, i tī thinn-tíng tsiok àm, mā tsiok tuā--ê.
Tsit-pak-tôo sī kā 30 tiám-tsing kú ê e̍h-pîn iánn-siōng tsu-liāu tsoo-ha̍p tshut-lâi--ê, tuā-sè tsha-put-to sī 3 lia̍p gue̍h-niû hiah-nī khuah, to̍h tī hông-ka sing-tsō Sian-ông-tsō hiah.
Tuā-hue-ki sing-hûn sī Huat-kok ê thian-bûn liap-iánn-su Nicolas Outters tī 2011 nî huat-hiān--ê.
Tse sī i huat-hiān ê tē sì ê thian-thé, sóo-í tsiah ē hō tsò Ou4.
I ê siang-ki̍k kiat-kòo ū-kàu tshing-tshóo, sī siang tiān-lī sàng-sòo guân-tsú huat--tshut ê tshinn-nâ-sik huat-siā-suànn.
In-uī Tuā-hue-ki sing-hûn khì hōo âng-sik ê tsuí-sòo huat-siā-suànn-khu pau tī lāi-té, sóo-í i tsin-tsiànn ê kū-lî kah ti̍k-sìng tsiah ē tsiah-nī phái niû.
Tsuè-kīn ê gián-kiù jīn-uî kóng, Ou4 ìng-kai sī tī huat-siā-sing-hûn Sh2-129 lāi-té, tsha-put-to sī 2300 kng-nî hn̄g.
Tsiàu tsit-ê thui-lūn, tsit-tsiah ú-tiū tuā-hue-ki khó-lîng sī tsi̍t-ê tsòng-kuan ê phùn-liû, sī uì sing-hûn tiong-sim hit-ê ko-un, tuā-tsit-liōng ê sann-tshinn hē-thóng HR8119 phùn--tshut-lâi--ê.
Nā tsin-tsiànn sī án-ni, tsit-tsiah si̍t-tsāi ū-kàu tuā-tsiah ê hue-ki sing-hûn, ìng-kai sī pí 50 kng-nî koh-khah tn̂g.

## [English] Ou4: The Giant Squid Nebula
Squids on Earth aren't this big.
This mysterious squid-like cosmic cloud spans nearly three [full moon][full moon]s on planet Earth's sky.
[Discovered in 2011 by][Discovered in 2011 by] French astro-imager [Nicolas Outters][Nicolas Outters], the Squid Nebula's [bipolar shape][bipolar shape] is distinguished [here][here] by the telltale blue [emission from][emission from] doubly ionized [oxygen][oxygen] atoms.
Though apparently [surrounded by][surrounded by] the reddish hydrogen emission region Sh2-129, the true distance and nature of the Squid Nebula have been [difficult to determine][difficult to determine].
Still, one [investigation][investigation] suggests Ou4 really does lie [within Sh2-129][within Sh2-129] some 2,300 light-years away.
Consistent with that scenario, the cosmic squid would represent a spectacular outflow of material driven by a [triple system][triple system] of hot, massive stars, cataloged as [HR8119][HR8119], seen near the center of the nebula.
If so, this truly giant squid nebula would physically be over 50 [light-year][light-year]s across.

## 詞彙學習（漢羅/POJ/KIP/華語/English）
- 【Ou4】O U sì/O U sì/Ou4/Ou4
- 【大花枝星雲】Tōa-hoe-ki seng-hûn/Tuā-hue-ki sing-hûn/巨烏賊星雲/the Giant Squid Nebula
- 【雙極】siang-ke̍k/siang-ki̍k/雙極/bipolar
- 【狹頻】e̍h-pîn/e̍h-pîn/窄頻/narrowband
- 【仙王座】Sian-ông-chō/Sian-ông-tsō/仙王座/Cepheus
- 【水素】chúi-sò͘/tsuí-sòo/氫/hydrogen
- 【酸素】sàng-sò͘/sàng-sòo/氧/oxygen
- 【雙電離酸素原子】siang tiān-lī sàng-sò͘ goân-chú/siang tiān-lī sàng-sòo guân-tsú/雙電離氧原子/doubly ionized oxygen atom ([O III])
- 【發射星雲】hoat-siā-seng-hûn/huat-siā-sing-hûn/發射星雲/emission nebula
- 【Sh2-129】S-H-jī it-jī-kiú/S-H-jī it-jī-kiú/Sh2-129/Sh2-129
- 【三星系統】saⁿ-chhiⁿ hē-thóng/sann-tshinn hē-thóng/三星系統/triple system
- 【HR8119】HR pat-it-i̍t-kiú/HR pat-it-i̍t-kiú/HR8119/HR8119
- 【噴流】phùn-liû/phùn-liû/噴流/outflow

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[full moon]:https://apod.nasa.gov/apod/ap220612.html
[Discovered in 2011 by]:https://ui.adsabs.harvard.edu/abs/2012RMxAA..48..223A/abstract
[Nicolas Outters]:http://outters.fr/wp/?page_id=50
[bipolar shape]:https://apod.nasa.gov/apod/ap230416.html
[here]:https://www.instagram.com/p/C7g5JleMv90/
[emission from]:https://en.wikipedia.org/wiki/Nebulium
[oxygen]:https://youtu.be/uPK_rSf1WUc
[surrounded by]:https://apod.nasa.gov/apod/ap230817.html
[difficult to determine]:https://www.shutterstock.com/shutterstock/videos/1048890202/thumb/1.jpg
[investigation]:https://ui.adsabs.harvard.edu/abs/2014A%26A...570A.105C/abstract
[within Sh2-129]:https://apod.nasa.gov/apod/ap210723.html
[triple system]:http://www.atlasoftheuniverse.com/orbits.html
[HR8119]:https://in-the-sky.org/data/object.php?id=TYC3965-880-1#google_vignette
[light-year]:https://science.nasa.gov/exoplanets/what-is-a-light-year/

---
title: Cassini 太空船翕--ê 土星是啥物色？
date: 2024-06-23
publishdate: 2024-06-23T11:45:00+0800
tags: [free2share, 土星, 土星環, Cassini 太空船, 大氣層, 散射, 土星雲]
hero: https://apod.nasa.gov/apod/fap/image/2406/SaturnColors_CassiniSchmidt_960.jpg
summary: 這張是 飛倚到 土星環附近翕 ê 特寫相片，內底 ê 色水是比人類目睭實際上看著--ê 閣較顯目。
categories: [podcast]
vocals: [阿錕]
---

{{% apod %}}

- 原始文章：[The Colors of Saturn from Cassini](https://apod.nasa.gov/apod/ap240623.html)
- 影像來源：[NASA](https://www.nasa.gov/ ), [ESA](https://www.esa.int/), [JPL](https://www.jpl.nasa.gov/), [ISS]( http://ciclops.org/iss/iss.php), [Cassini Imaging Team](http://ciclops.org/); 資料處理 & [許可][License2]：[Judy Schmidt](https://geckzilla.com/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clyd55zb50ex401054dh31gxv" >}}

## [漢羅] Cassini 太空船翕--ê 土星是啥物色？
土星 ê 色是按怎來--ê？
[這張相片][featured picture] 是 [Cassini 機器人太空船][Cassini spacecraft] tī 2005 年 飛倚到 土星環附近翕 ê 特寫相片，內底 ê 色水是比人類目睭實際上看著--ê 閣較顯目。
這台太空船 tī 2004 年 到 2017 年為止是踅 [土星][Saturn] 咧行。
[壯麗 ê 土星環][Saturn's majestic rings] tī 相片內底 誠做一條 彎曲線。
有一部份環是咖啡色--ê，這是 [紅外光][infrared] 輻射造成--ê。
土星環有複雜 ê 結構，環 ê [烏影][dark shadows] 就投影 tī 頂半爿 ê 土星。
[土星 ê 北半球有一部份是藍色--ê][Saturn can appear partly blue]，這 kah 地球天空是藍色 ê 原因相-siâng。
兩粒行星 ê 大氣層 tī 較無雲 ê 所在，分子散射藍光 ê 能力比紅光較強。
毋過，咱若是看 [土星大氣][Saturn's clouds] 看較深咧，土星雲就會變做金色--ê。
目前咱 [猶無清楚][not known 1] 是按怎土星南半球無出現仝款 ê 藍色色調。
有一寡假說認為講，這是因為遐 ê 雲較懸。
科學家 [嘛毋知][not known 2] 是按怎有一寡 [土星雲會是金色--ê][clouds are colored]。

## [POJ] Cassini thài-khong-chûn hip--ê Thó͘-chheⁿ sī siáⁿ-mih sek?
Thó͘-chheⁿ ê sek sī án-chóaⁿ lâi--ê?
Chit-tiuⁿ siòng-phìⁿ sī Cassini Ki-khì-lâng thài-khong-chûn tī 2005 nî poe óa kàu Thó͘-chheⁿ khoân hù-kīn hip ê te̍k siá siòng-phìⁿ,lāi-té ê sek-chúi sī pí jîn-lūi ba̍k-chiu si̍t-chè-siōng khòaⁿ-tio̍h--ê koh-khah hiáⁿ-ba̍k.
Chit tâi thài-khong-chûn tī 2004 nî kàu 2017 nî ûi-chí sī se̍h Thó͘-chheⁿ leh kiâⁿ.
Chòng-lē ê Thó͘-chheⁿ-khoân tī siòng-phìⁿ lāi-té chiâⁿ-chò chi̍t tiâu oan-khiok-sòaⁿ.
Ū chi̍t-pō͘-hūn khoân sī ka-pi-sek--ê, che-sī âng-gōa-kng hok-siā chō-sêng--ê.
Thó͘-chheⁿ-khoân ū ho̍k-cha̍p ê kiat-kò͘, khoân ê o͘-iáⁿ to̍h tâu-iáⁿ tī téng pòaⁿ-pêng ê Thó͘-chheⁿ.
Thó͘-chheⁿ ê pak-pòaⁿ-kiû ū chi̍t-pō͘-hūn sī nâ-sek--ê, che kah Tē-kiû thian-khong sī nâ-sek ê goân-in sio-siâng.
Nn̄g lia̍p kiâⁿ-chhiⁿ ê tāi-khì-chân tī khah bô hûn ê só͘-chāi, hun-chú sàn-siā nâ-kng ê lêng-le̍k pí âng-kng khah kióng.
M̄-koh, lán nā-sī khòaⁿ Thó͘-chheⁿ tāi-khì khòaⁿ khah chhim--leh, Thó͘-chheⁿ-hûn to̍h ē piàn-chò kim-sek--ê.
bo̍k-chêng lán iáu bô chheng-chhó sī-án-chóaⁿ Thó͘-chheⁿ lâm pòaⁿ kiû bô chhut-hiān kāng-khoán ê nâ-sek sek-tiāu.
Ū chi̍t-kóa ká-soat jīn-ûi kóng, che-sī in-ūi hia ê hûn khah koân.
Kho-ha̍k-ka mā m̄-chai sī án-chóaⁿ ū chi̍t-kóa Thó͘-chheⁿ-hûn ē sī kim-sek--ê.

## [KIP] Cassini thài-khong-tsûn hip--ê Thóo-tshenn sī siánn-mih sik?
Thóo-tshenn ê sik sī án-tsuánn lâi--ê?
Tsit-tiunn siòng-phìnn sī Cassini Ki-khì-lâng thài-khong-tsûn tī 2005 nî pue uá kàu Thóo-tshenn khuân hù-kīn hip ê ti̍k siá siòng-phìnn,lāi-té ê sik-tsuí sī pí jîn-luī ba̍k-tsiu si̍t-tsè-siōng khuànn-tio̍h--ê koh-khah hiánn-ba̍k.
Tsit tâi thài-khong-tsûn tī 2004 nî kàu 2017 nî uî-tsí sī se̍h Thóo-tshenn leh kiânn.
Tsòng-lē ê Thóo-tshenn-khuân tī siòng-phìnn lāi-té tsiânn-tsò tsi̍t tiâu uan-khiok-suànn.
Ū tsi̍t-pōo-hūn khuân sī ka-pi-sik--ê, tse-sī âng-guā-kng hok-siā tsō-sîng--ê.
Thóo-tshenn-khuân ū ho̍k-tsa̍p ê kiat-kòo, khuân ê oo-iánn to̍h tâu-iánn tī tíng puànn-pîng ê Thóo-tshenn.
Thóo-tshenn ê pak-puànn-kiû ū tsi̍t-pōo-hūn sī nâ-sik--ê, tse kah Tē-kiû thian-khong sī nâ-sik ê guân-in sio-siâng.
Nn̄g lia̍p kiânn-tshinn ê tāi-khì-tsân tī khah bô hûn ê sóo-tsāi, hun-tsú sàn-siā nâ-kng ê lîng-li̍k pí âng-kng khah kióng.
M̄-koh, lán nā-sī khuànn Thóo-tshenn tāi-khì khuànn khah tshim--leh, Thóo-tshenn-hûn to̍h ē piàn-tsò kim-sik--ê.
bo̍k-tsîng lán iáu bô tshing-tshó sī-án-tsuánn Thóo-tshenn lâm puànn kiû bô tshut-hiān kāng-khuán ê nâ-sik sik-tiāu.
Ū tsi̍t-kuá ká-suat jīn-uî kóng, tse-sī in-uī hia ê hûn khah kuân.
Kho-ha̍k-ka mā m̄-tsai sī án-tsuánn ū tsi̍t-kuá Thóo-tshenn-hûn ē sī kim-sik--ê.

## [English] The Colors of Saturn from Cassini
What creates Saturn's colors?
The [featured picture][featured picture] of Saturn only slightly exaggerates what a [human][human] would see if hovering close to the giant ringed world.
The image was taken in 2005 by the robot [Cassini spacecraft][Cassini spacecraft] that orbited [Saturn][Saturn] from 2004 to 2017.
Here [Saturn's majestic rings][Saturn's majestic rings] appear directly only as a curved line, appearing brown, in part, from its [infrared][infrared] glow.
The rings best show their complex structure in the [dark shadows][dark shadows] they create across the upper part of the planet.
The northern hemisphere of [Saturn can appear partly blue][Saturn can appear partly blue] for the same reason that [Earth's skies can appear blue][Earth's skies can appear blue] -- molecules in the cloudless portions of both planet's atmospheres are better at scattering blue light than red.
When looking deep into [Saturn's clouds][Saturn's clouds], however, the natural gold hue of Saturn's clouds becomes dominant.
It is [not known][not known 1] why _southern_ Saturn does not show the same blue hue -- one hypothesis holds that clouds are higher there.
It is also [not known][not known 2] why some of Saturn's [clouds are colored][clouds are colored] gold.

## 詞彙學習（漢羅/POJ/KIP/華語/English）
- 【土星環】Thó͘-chheⁿ-khoân/Thóo-tshenn-khuân/土星環/Saturn's ring
- 【Cassini 太空船】Cassini thài-khong-chûn/Cassini thài-khong-tsûn/卡西尼太空船/Cassini spacecraft
- 【大氣層】tāi-khì-chân/tāi-khì-tsân/大氣層/atmospheres
- 【散射】sàn-siā/sàn-siā/散射/scatter
- 【土星雲】Thó͘-chheⁿ-hûn/Thóo-tshenn-hûn/土星雲/Saturn's cloud

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]: https://creativecommons.org/licenses/by/2.0/

[featured picture]:https://www.flickr.com/photos/geckzilla/12713966445/in/dateposted/
[human]:https://apod.nasa.gov/apod/ap190818.html
[Cassini spacecraft]:https://www.esa.int/Science_Exploration/Space_Science/Cassini-Huygens/Cassini_spacecraft
[Saturn]:https://science.nasa.gov/saturn/
[Saturn's majestic rings]:https://en.wikipedia.org/wiki/Saturn%27s_rings
[infrared]:https://science.nasa.gov/ems/07_infraredwaves
[dark shadows]:https://www.youtube.com/watch?v=OSbCqp_a3iE
[Saturn can appear partly blue]:https://science.nasa.gov/resource/saturns-blue-cranium/
[Earth's skies can appear blue]:http://math.ucr.edu/home/baez/physics/General/BlueSky/blue_sky.html
[Saturn's clouds]:https://apod.nasa.gov/apod/ap051010.html
[not known 1]:https://t4.ftcdn.net/jpg/04/93/02/15/360_F_493021526_XFLrdVJ5P2sF9GDz3Fsqtcbw8EhcXeQs.jpg
[not known 2]:https://ui.adsabs.harvard.edu/abs/2004cosp...35..466W/abstract
[clouds are colored]:https://apod.nasa.gov/apod/ap960803.html

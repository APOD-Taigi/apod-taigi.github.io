---
title: 麒麟鹿座內底 ê NGC 2403
date: 2024-06-03
publishdate: 2024-06-03T11:45:00+0800
tags: [麒麟鹿座, 鹿豹座, NGC 2403, 捲螺仔星系, 恆星形成區, HII 區, 超新星爆炸, 本地星系群, M81, 星系群, 三角座星系, M33, 重力交互作用, 潮汐恆星流, 前景星, 銀河系, 銀河捲雲, 積分通量星雲, IFN, 星際雲]
hero: https://apod.nasa.gov/apod/image/2405/NGC2403-LRGB+Ha+Oiii-v25-f1024.jpg
summary: 壯麗 ê 島宇宙 NGC 2403 就 chhāi tī 長頷頸 ê 麒麟鹿座內底。
categories: [podcast]
vocals: [阿錕]
---

{{% apod %}}

- 原始文章：[NGC 2403 in Camelopardalis](https://apod.nasa.gov/apod/ap240603.html)
- 影像來源 kah [版權][copyright]：[(Team F.A.C.T.)](https://www.astrobin.com/users/fact/) Lilian Lbt - Cyrille Malo - Maxime Martin - Clément Daniel - Paul Grasset - Louis Leroux-Géré
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clxjbjxxg00lt01x9bcevfwni" >}}

## [漢羅] 麒麟鹿座內底 ê NGC 2403
壯麗 ê 島宇宙 [NGC 2403 就 chhāi tī][NGC 2403 stands] 長頷頸 ê [麒麟鹿座][Camelopardalis] 內底。
這个捲螺仔星系 kah 咱 ê 距離差不多是 1000 萬光年，大細 5 萬光年大。
照伊 ê 大細來看，伊 ê 大質量恆星形成 [HII 區][HII regions] 敢若是傷大。
這區 ê 紅光，是 ùi 水素原子氣體發出來--ê。
大型 ê HII 區是由一陣高溫大質量恆星提供能量。
這寡恆星上落尾會變做 [足光 ê 超新星爆炸][bright supernovae]，結束 in 短短 ê 一生。
NGC 2403 是 M81 星系群 ê 成員之一。
伊 kah 咱本地星系群其中一个成員，[三角座星系][Triangulum Galaxy] M33，足成--ê。
M33 是一个有足豐富恆星形成區 ê 星系。
這張 [NGC 2403 肖像][this portrait of NGC 2403] 內底，有 [尖尖][Spiky] 形體、較光 ê 恆星是咱銀河系內底 ê 前景星。
Tī 這幅深空闊幅 ê 望遠鏡視野相片內底，閣有銀河系內底 暗暗、厚塗粉 ê 星際雲，這嘛叫做 [銀河卷雲][galactic cirrus] 抑是 積分通量星雲 IFN。
毋過 [NGC 2403 本身][NGC 2403 itself] 湠出來 ê 較暗 ê 部份，可能是伊 kah 厝邊星系之間 ê 重力交互作用 產生 ê 潮汐恆星流。

## [POJ] Kî-lîn-lo̍k-chō lāi-té ê NGC 2403
Chòng-lē ê tó-ú-tiū NGC 2403 to̍h chhāi tī tn̂g ām-kún ê Kî-lîn-lo̍k-chō lāi-té.
Chit-ê kńg-lê-á seng-hē kah lán ê kū-lî chha-put-to sī 1000 bān kng-nî, tōa-sè 5 bān kng-nî tōa.
Chiàu i ê tōa-sè lâi-khòaⁿ, i ê tōa chit-liōng hêng-chheⁿ hêng-sêng HII khu káⁿ-nā sī siuⁿ tōa.
Chit-khu ê âng-kng, sī ùi chúi-sò͘ goân-chú khì-thé hoat--chhut-lâi--ê.
Tōa-hêng ê HII khu sī iû chi̍t-tīn ko-un tōa chit-liōng hêng-chheⁿ thê-kiong lêng-liōng.
Chit kóa hêng-chheⁿ siāng-lo̍h-bóe ē piàn-chò chiok kng ê chhiau-sin-seng po̍k-chà, kiat-sok in té-té ê it-seng.
NGC 2403 sī M81 seng-hē-kûn ê sêng-oân chi-it.
I kah lán Pún-tē Seng-hē-kûn kî-tiong chi̍t-ê sêng-oân, Saⁿ-kak-chō Seng-hē M̀3, chiok sêng--ê.
M̀3 sī chi̍t-ê ū chiok hong-hù hêng-chheⁿ hêng-sêng-khu ê seng-hē.
Chit-tiuⁿ NGC 2403 siàu-siōng lāi-té, ū chiam-chiam hêng-thé, khah kng ê hêng-chheⁿ sī lán Gîn-hô-hē lāi-té ê chiân-kéng-chheⁿ.
Tī chit pak chhim-khong khoah-pak ê bōng-oán-kiàⁿ sī-iá siòng-phìⁿ lāi-té, koh-ū Gîn-hô-hē lāi-té àm-àm, kāu thô͘-hún ê seng-chè-hûn, che mā kiò-chò gîn-hô kńg-hûn ia̍h-sī Chek-hun Thong-liōng Seng-hûn IFN.
M̄-koh NGC 2403 pún-sin thòaⁿ--chhut-lâi ê khah àm ê pō͘-hūn, khó-lêng sī i kah chhù-piⁿ seng-hē chi-kan ê tiōng-le̍k kāu-hō͘-chok-iōng sán-seng ê tiau-se̍k hêng-chheⁿ-liû.

## [KIP] Kî-lîn-lo̍k-tsō lāi-té ê NGC 2403
Tsòng-lē ê tó-ú-tiū NGC 2403 to̍h tshāi tī tn̂g ām-kún ê Kî-lîn-lo̍k-tsō lāi-té.
Tsit-ê kńg-lê-á sing-hē kah lán ê kū-lî tsha-put-to sī 1000 bān kng-nî, tuā-sè 5 bān kng-nî tuā.
Tsiàu i ê tuā-sè lâi-khuànn, i ê tuā tsit-liōng hîng-tshenn hîng-sîng HII khu kánn-nā sī siunn tuā.
Tsit-khu ê âng-kng, sī uì tsuí-sòo guân-tsú khì-thé huat--tshut-lâi--ê.
Tuā-hîng ê HII khu sī iû tsi̍t-tīn ko-un tuā tsit-liōng hîng-tshenn thê-kiong lîng-liōng.
Tsit kuá hîng-tshenn siāng-lo̍h-bué ē piàn-tsò tsiok kng ê tshiau-sin-sing po̍k-tsà, kiat-sok in té-té ê it-sing.
NGC 2403 sī M81 sing-hē-kûn ê sîng-uân tsi-it.
I kah lán Pún-tē Sing-hē-kûn kî-tiong tsi̍t-ê sîng-uân, Sann-kak-tsō Sing-hē M33, tsiok sîng--ê.
M33 sī tsi̍t-ê ū tsiok hong-hù hîng-tshenn hîng-sîng-khu ê sing-hē.
Tsit-tiunn NGC 2403 siàu-siōng lāi-té, ū tsiam-tsiam hîng-thé, khah kng ê hîng-tshenn sī lán Gîn-hô-hē lāi-té ê tsiân-kíng-tshenn.
Tī tsit pak tshim-khong khuah-pak ê bōng-uán-kiànn sī-iá siòng-phìnn lāi-té, koh-ū Gîn-hô-hē lāi-té àm-àm, kāu thôo-hún ê sing-tsè-hûn, tse mā kiò-tsò gîn-hô kńg-hûn ia̍h-sī Tsik-hun Thong-liōng Sing-hûn IFN.
M̄-koh NGC 2403 pún-sin thuànn--tshut-lâi ê khah àm ê pōo-hūn, khó-lîng sī i kah tshù-pinn sing-hē tsi-kan ê tiōng-li̍k kāu-hōo-tsok-iōng sán-sing ê tiau-si̍k hîng-tshenn-liû.

## [English] NGC 2403 in Camelopardalis
Magnificent island universe [NGC 2403 stands][NGC 2403 stands] within the boundaries of the long-necked constellation [Camelopardalis][Camelopardalis].
Some 10 million light-years distant and about 50,000 light-years across, the spiral galaxy also seems to have more than its fair share of giant star forming [HII regions][HII regions], marked by the telltale reddish glow of atomic hydrogen gas.
The giant HII regions are energized by clusters of hot, massive stars that explode as [bright supernovae][bright supernovae] at the end of their short and furious lives.
A member of the M81 group of galaxies, NGC 2403 closely resembles a galaxy in our own local galaxy group with an abundance of star forming regions, M33, the [Triangulum Galaxy][Triangulum Galaxy].
[Spiky][Spiky] in appearance, bright stars in [this portrait of NGC 2403][this portrait of NGC 2403] are in the foreground, within our own Milky Way.
Also in the foreground of the deep, wide-field, telescopic image are the Milky Way's dim and dusty interstellar clouds also known as [galactic cirrus][galactic cirrus] or integrated flux nebulae.
But faint features that seem to extend from [NGC 2403 itself][NGC 2403 itself] are likely tidal stellar streams drawn out by gravitational interactions with neighboring galaxies.

## 詞彙學習

|漢羅|POJ|KIP|華語|English|
|-|-|-|-|-|
|麒麟鹿座|Kî-lîn-lo̍k-chō|Kî-lîn-lo̍k-tsō|長頸鹿座|Camelopardalis|
|鹿豹座|Lo̍k-pà-chō|Lo̍k-pà-tsō|鹿豹座|Camelopardalis|
|捲螺仔星系|kńg-lê-á seng-hē|kńg-lê-á sing-hē|螺旋星系|spiral galaxy|
|恆星形成區|hêng-chheⁿ hêng-sêng-khu|hîng-tshenn hîng-sîng-khu|恆星形成區|star forming region|
|HII 區|H two khu|H two khu|HII 區|HII region|
|超新星爆炸|chhiau-sin-seng po̍k-chà|tshiau-sin-sing po̍k-tsà|超新星爆炸|supernova explosion|
|本地星系群|Pún-tē Seng-hē-kûn|Pún-tē Sing-hē-kûn|本地星系群|Local Galaxy Group|
|三角座星系|Saⁿ-kak-chō Seng-hē|Sann-kak-tsō Sing-hē|三角座星系|Triangulum Galaxy|
|重力交互作用|tiōng-le̍k kāu-hō͘-chok-iōng|tiōng-li̍k kāu-hōo-tsok-iōng|重力交互作用|gravitational interactions|
|潮汐恆星流|tiâu-se̍k hêng-chheⁿ-liû|tiâu-si̍k hîng-tshenn-liû|潮汐恆星流|tidal stellar stream|
|前景星|chiân-kéng-chheⁿ|tsiân-kíng-tshenn|前景星|foreground star|
|星際雲|seng-chè-hûn|sing-tsè-hûn|星際雲|interstellar cloud|
|銀河卷雲|gîn-hô kńg-hûn|gîn-hô kńg-hûn|銀河卷雲|galactic cirrus|
|積分通量星雲|Chek-hun Thong-liōng Seng-hûn|Tsik-hun Thong-liōng Sing-hûn|積分通量星雲|integrated flux nebulae (IFN)|
|M81|M peh-cha̍p-it|M peh-tsa̍p-it|M81|M81|
|M33|M saⁿ-cha̍p-saⁿ|M sann-tsa̍p-sann|M33|M33|
|NGC 2403|NGC jī-sù-khòng-sam||NGC jī-sù-khòng-samNGC 2403|NGC 2403|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[NGC 2403 stands]:http://messier.seds.org/xtra/ngc/n2403.html
[Camelopardalis]:http://en.wikipedia.org/wiki/Camelopardalis
[HII regions]:http://en.wikipedia.org/wiki/H_II_region
[bright supernovae]:https://hubblesite.org/contents/news-releases/2004/news-2004-23.html
[Triangulum Galaxy]:https://apod.nasa.gov/apod/ap131226.html
[Spiky]:https://apod.nasa.gov/apod/ap121013.html
[this portrait of NGC 2403]:http://www.astrobin.com/2ve5vn/
[galactic cirrus]:https://apod.nasa.gov/apod/ap230721.html
[NGC 2403 itself]:https://arxiv.org/abs/2301.13526

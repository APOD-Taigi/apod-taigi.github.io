---
title: Messier 66 ê 特寫
date: 2024-06-13
publishdate: 2024-06-13T11:45:00+0800
tags: [free2share, Messier 66, M66, NGC 3627, 捲螺仔星系, 捲螺仔手骨, Hubble 太空望遠鏡, 星系盤, 獅仔座三生仔, 交互作用星系, 超大質量烏洞]
hero: https://apod.nasa.gov/apod/image/2406/heic1006a_M66_1024.jpg
summary: 大型 ê 美麗捲螺仔星系 Messier 66 kah 咱 ê 距離才 3500 萬光年爾爾。
---

{{% apod %}}

- 原始文章：[Messier 66 Close Up](https://apod.nasa.gov/apod/ap240613.html)
- 影像來源：[NASA][NASA], [ESA][ESA], [Hubble Heritage][Hubble Heritage] (STScI/AURA)-ESA/Hubble Collaboration；致謝：Davide De Martin and Robert Gendler
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] Messier 66 ê 特寫
大型 ê 美麗 [捲螺仔星系 Messier 66][spiral galaxy Messier 66] kah 咱 ê 距離才 3500 萬光年爾爾。
這个 [華麗 ê 島宇宙][gorgeous island universe] 才 10 萬光年大，kah 咱銀河差不多大。
這張 [Hubble 太空望遠鏡][Hubble Space Telescope] ê 特寫相片，翕 ê 是星系核心周邊 3 萬光年闊 ê 範圍。
Ùi 咱 ê 視線方向來看，星系盤 ê 角度是誠趨。
明亮 ê 核心內底可能有一粒超大質量烏洞。
[捲螺仔手骨頂懸][along spiral arms] 有閘光 ê 塗粉帶、藍色 ê 少年星團、kah 粉紅仔色 ê 恆星形成區。
Messier 66 嘛叫做 NGC 3627，是 [獅仔座三生仔][Leo Triplet] 3 个交互作用星系內底，上光 ê 彼个。

## [POJ] Messier 66 ê te̍k siá
Tōa-hêng ê bí-lē kńg-lê-á seng-hē Messier 66 kah lán ê kī-lî chiah 3500 bān kng-nî niā-niā.
Chit-ê hôa-lē ê tó ú-tiū chiah 10 bān kng-nî tōa, kah lán Gîn-hô chha-put-to tōa.
Chit-tiuⁿ Hubble Thài-khong Bōng-oán-kiàⁿ ê te̍k-siá siòng-phìⁿ, hip--ê sī seng-hē he̍k-sim chiu-piⁿ 3 bān kng-nî khoah ê hoān-ûi.
Ùi lán ê sī-sòaⁿ hong-hiòng lâi-khòaⁿ, seng-hē-pôaⁿ ê kak-tō͘ sī chiâⁿ chhu.
Bêng-liāng ê he̍k-sim lāi-té khó-lêng ū chi̍t-lia̍p chhiau-tōa chit-liōng o͘-tōng.
Kńg-lê-á chhiú-kut téng-koân ū cha̍h-kng ê thô͘-hún-tòa, nâ-sek ê siàu-liân seng-thoân, kah hún-âng-á-sek ê hêng-chheⁿ hêng-sêng-khu.
Messier 66 mā kiò-chò NGC 3627, sī Sai-á-chō Saⁿ-seⁿ-á 3 ê kau-hō͘ chok-iōng seng-hē lāi-té, siōng kng ê hit-ê.

## [KIP] Messier 66 ê ti̍k siá
Tuā-hîng ê bí-lē kńg-lê-á sing-hē Messier 66 kah lán ê kī-lî tsiah 3500 bān kng-nî niā-niā.
Tsit-ê huâ-lē ê tó ú-tiū tsiah 10 bān kng-nî tuā, kah lán Gîn-hô tsha-put-to tuā.
Tsit-tiunn Hubble Thài-khong Bōng-uán-kiànn ê ti̍k-siá siòng-phìnn, hip--ê sī sing-hē hi̍k-sim tsiu-pinn 3 bān kng-nî khuah ê huān-uî.
Uì lán ê sī-suànn hong-hiòng lâi-khuànn, sing-hē-puânn ê kak-tōo sī tsiânn tshu.
Bîng-liāng ê hi̍k-sim lāi-té khó-lîng ū tsi̍t-lia̍p tshiau-tuā tsit-liōng oo-tōng.
Kńg-lê-á tshiú-kut tíng-kuân ū tsa̍h-kng ê thôo-hún-tuà, nâ-sik ê siàu-liân sing-thuân, kah hún-âng-á-sik ê hîng-tshenn hîng-sîng-khu.
Messier 66 mā kiò-tsò NGC 3627, sī Sai-á-tsō Sann-senn-á 3 ê kau-hōo tsok-iōng sing-hē lāi-té, siōng kng ê hit-ê.

## [English] Messier 66 Close Up
Big, beautiful [spiral galaxy Messier 66][spiral galaxy Messier 66] lies a mere 35 million light-years away.
The [gorgeous island universe][gorgeous island universe] is about 100 thousand light-years across, similar in size to the Milky Way.
This [Hubble Space Telescope][Hubble Space Telescope] close-up view spans a region about 30,000 light-years wide around the galactic core.
It shows the galaxy's disk dramatically inclined to our line-of-sight.
Surrounding its bright core, the likely home of a supermassive black hole, obscuring dust lanes and young, blue star clusters sweep [along spiral arms][along spiral arms] dotted with the tell-tale glow of pinksh star forming regions.
Messier 66, also known as NGC 3627, is the brightest of the three galaxies in the gravitationaly interacting [Leo Triplet][Leo Triplet].

## 詞彙學習（漢羅/POJ/KIP/華語/English）
- 【Messier 66】Messier la̍k-cha̍p-la̍k/Messier la̍k-tsa̍p-la̍k/Messier 66/Messier 66 (M66)
- 【NGC 3627】NGC sam-lio̍k-jī-chhit/NGC sam-lio̍k-jī-tshit/NGC 3627/NGC 3627
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【捲螺仔手骨】kńg-lê-á chhiú-kut/kńg-lê-á tshiú-kut/螺旋手臂、旋臂/spiral arm
- 【Hubble 太空望遠鏡】Hubble Thài-khong Bōng-oán-kiàⁿ/Hubble Thài-khong Bōng-uán-kiànn/哈伯太空望遠鏡/Hubble Space Telescope
- 【星系盤】seng-hē-pôaⁿ/sing-hē-puânn/星系盤/galactic disk
- 【獅仔座三生仔】Sai-á-chō Saⁿ-seⁿ-á/Sai-á-tsō Sann-senn-á/獅子座三重奏/Leo Triplet
- 【交互作用星系】kāu-hō͘ chok-iōng seng-hē/kāu-hōo tsok-iōng sing-hē/交互作用星系/interacting galaxies
- 【超大質量烏洞】chhiau-tōa chit-liōng o͘-tōng/tshiau-tuā tsit-liōng oo-tōng/超大質量黑洞/supermassive black hole

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[NASA]: https://www.nasa.gov/
[ESA]: https://www.esa.int
[Hubble Heritage]: https://hubblesite.org/images/hubble-heritage

[spiral galaxy Messier 66]:https://www.nasa.gov/feature/goddard/2017/messier-66
[gorgeous island universe]:https://esahubble.org/images/heic1006a/
[Hubble Space Telescope]:https://science.nasa.gov/missions/hubble/hubble-celebrates-the-15th-anniversary-of-servicing-mission-4/
[along spiral arms]:https://apod.nasa.gov/apod/ap230829.html
[Leo Triplet]:https://apod.nasa.gov/apod/ap240321.html

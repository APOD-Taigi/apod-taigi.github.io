---
title: 動畫：烏洞 kā 恆星拆食落腹
date: 2024-06-16
publishdate: 2024-06-16T11:45:00+0800
tags: [free2share, 烏洞, 引力差, 解體, 大氣, 吸積盤, 重力透鏡, 噴射流, 中微子, 自轉軸]
hero: https://www.youtube.com/watch?v=ubBzcSD8G8k
summary: 恆星若是 kah 烏洞行傷倚，會發生啥物代誌？
categories: [podcast]
vocals: [阿錕]
---

{{% apod %}}

- 原始文章：[Animation: Black Hole Destroys Star](https://apod.nasa.gov/apod/ap240616.html)
- 動畫來源 kah [版權][copyright]：[DESY](https://www.desy.de/), [Science Communication Lab](https://www.scicom-lab.com/)
- 超空間：[APOD 亂數產生器](https://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "cly4gq4hn06q901v52h0h72qs" >}}

## [漢羅] 動畫：烏洞 kā 恆星拆食落腹
恆星若是 kah 烏洞行傷倚，會發生啥物代誌？
[烏洞][black hole] 會 kā 伊拆食落腹，毋過實際上會按怎食？
其實這毋是因為烏洞 ê 引力傷懸，是因為 [引力差][difference in gravitational pull] kā 恆星 解體矣。
[這支動畫][featured animated video] 有解說這个解體過程。
代先你會看著一粒恆星接近烏洞。
紲落來，你會看著伊踅烏洞 ê 速度愈來愈緊，tī 伊愈來愈倚烏洞 ê 時陣，[恆星 ê 外層大氣][star's outer atmosphere] 嘛去予搝開。
恆星 ê 大氣，大部份攏湠去深空內底，毋過猶是有一寡仔繼續踅烏洞咧行，形成一塊 [吸積盤][accretion disk]。
這个 [動畫][animation] ê 第二部份，是𤆬你 到吸積盤附近看烏洞。
嘛𤆬你看 [重力透鏡][gravitational lensing] 造成 [奇怪 ê 視覺效果][strange visual effects]。
你甚至會當看著較遠彼爿 ê 吸積盤。
落尾，你會當看著烏洞自轉軸方向 噴出來 ê 其中一條 [噴射流][jet]。
理論 [模型][models indicate] 表示講，這寡噴射流毋但會擲高能氣體出來，嘛會產生高能 [中微子][neutrinos]。
其中一款中微子，最近可能捌 tī [地球][Earth][揣著][seen recently]。

## [POJ] Tōng-ōe: O͘-tōng kā Hêng-chhiⁿ thiah-chia̍h-lo̍h-pak
Hêng-chhiⁿ nā-sī kah o͘-tōng kiâⁿ siuⁿ óa, ē hoat-seng siáⁿ-mih tāi-chì?
O͘-tōng ē kā i thiah-chia̍h-lo̍h-pak, m̄-koh si̍t-chè-siōng ē án-chóaⁿ chia̍h?
Kî-si̍t che m̄-sī in-ūi o͘-tōng ê ín-le̍k siuⁿ koân, sī in-ūi ín-le̍k-chha kā hêng-chhiⁿ kái-thé--ah.
Chit-ki tōng-ōe ū kái-soeh chit-ê kái-thé kòe-têng.
Tāi-seng lí ē khòaⁿ-tio̍h chi̍t-lia̍p hêng-chhiⁿ chiap-kīn o͘-tōng.
Sòa--lo̍h-lâi, lí ē khòaⁿ-tio̍h i se̍h o͘-tōng ê sok-tō͘ lú-lâi-lú kín, tī i lú-lâi-lú óa o͘-tōng ê sî-chūn, hêng-chhiⁿ ê gōa-chân tāi-khì mā khì hō͘ khiú--khui.
Hêng-chhiⁿ ê tāi-khì, tōa-pō͘-hūn lóng thòaⁿ khì chhim-khong lāi-té, m̄-koh iáu-sī ū chi̍t-kóa-á kè-sio̍k se̍h o͘-tōng leh kiâⁿ, hêng-sêng chi̍t-tè khip-chek-pôaⁿ.
Chit-ê tōng-ōe ê tē-jī pō͘-hūn, sī chhōa lí kàu khip-chek-pôaⁿ hù-kīn khòaⁿ o͘-tōng.
Mā chhōa lí khòaⁿ tiōng-le̍k thàu-kiàⁿ chō-sêng kî-koài ê sī-kak hāu-kó.
Lí sīm-chì ē-tàng khòaⁿ-tio̍h khah hn̄g hit-pêng ê khip-chek-pôaⁿ.
Lo̍h-bóe, lí ē-tàng khòaⁿ-tio̍h o͘-tōng chū-choán-te̍k hong-hiòng phùn--chhut-lâi ê kî-tiong chi̍t tiâu phùn-siā-liû.
Lí-lūn bô͘-hêng piáu-sī kóng, chit kóa phùn-siā-liû m̄-nā ē tàn ko-lêng khì-thé chhut--lâi, mā ē sán-seng ko-lêng tiong-bî-chú.
Kî-tiong chi̍t-khoán tiong-bî-chú, chòe-kīn khó-lêng bat tī Tē-kiû chhōe--tio̍h.

## [KIP] Tōng-uē: Oo-tōng kā Hîng-tshinn thiah-tsia̍h-lo̍h-pak
Hîng-tshinn nā-sī kah oo-tōng kiânn siunn uá, ē huat-sing siánn-mih tāi-tsì?
Oo-tōng ē kā i thiah-tsia̍h-lo̍h-pak, m̄-koh si̍t-tsè-siōng ē án-tsuánn tsia̍h?
Kî-si̍t tse m̄-sī in-uī oo-tōng ê ín-li̍k siunn kuân, sī in-uī ín-li̍k-tsha kā hîng-tshinn kái-thé--ah.
Tsit-ki tōng-uē ū kái-sueh tsit-ê kái-thé kuè-tîng.
Tāi-sing lí ē khuànn-tio̍h tsi̍t-lia̍p hîng-tshinn tsiap-kīn oo-tōng.
Suà--lo̍h-lâi, lí ē khuànn-tio̍h i se̍h oo-tōng ê sok-tōo lú-lâi-lú kín, tī i lú-lâi-lú uá oo-tōng ê sî-tsūn, hîng-tshinn ê guā-tsân tāi-khì mā khì hōo khiú--khui.
Hîng-tshinn ê tāi-khì, tuā-pōo-hūn lóng thuànn khì tshim-khong lāi-té, m̄-koh iáu-sī ū tsi̍t-kuá-á kè-sio̍k se̍h oo-tōng leh kiânn, hîng-sîng tsi̍t-tè khip-tsik-puânn.
Tsit-ê tōng-uē ê tē-jī pōo-hūn, sī tshuā lí kàu khip-tsik-puânn hù-kīn khuànn oo-tōng.
Mā tshuā lí khuànn tiōng-li̍k thàu-kiànn tsō-sîng kî-kuài ê sī-kak hāu-kó.
Lí sīm-tsì ē-tàng khuànn-tio̍h khah hn̄g hit-pîng ê khip-tsik-puânn.
Lo̍h-bué, lí ē-tàng khuànn-tio̍h oo-tōng tsū-tsuán-ti̍k hong-hiòng phùn--tshut-lâi ê kî-tiong tsi̍t tiâu phùn-siā-liû.
Lí-lūn bôo-hîng piáu-sī kóng, tsit kuá phùn-siā-liû m̄-nā ē tàn ko-lîng khì-thé tshut--lâi, mā ē sán-sing ko-lîng tiong-bî-tsú.
Kî-tiong tsi̍t-khuán tiong-bî-tsú, tsuè-kīn khó-lîng bat tī Tē-kiû tshuē--tio̍h.

## [English] Animation: Black Hole Destroys Star
What happens if a star gets too close to a black hole?
The [black hole][black hole] can rip it apart -- but how?
It's not the high gravitational attraction itself that's the problem -- it's the [difference in gravitational pull][difference in gravitational pull] across the star that creates the destruction.
In the [featured animated video][featured animated video] illustrating this disintegration, you first see a star approaching the black hole.
Increasing in orbital speed, the [star's outer atmosphere][star's outer atmosphere] is ripped away during closest approach.
Much of the star's atmosphere disperses into deep space, but some continues to orbit the black hole and forms an [accretion disk][accretion disk].
The [animation][animation] then takes you into the accretion disk while looking toward the black hole.
Including the [strange visual effects][strange visual effects] of [gravitational lensing][gravitational lensing], you can even [see the far side of the disk][see the far side of the disk].
Finally, you [look along][look along] one of the [jet][jet]s being expelled along the spin axis.
Theoretical [models indicate][models indicate] that these jets not only expel energetic gas, but also create energetic [neutrinos][neutrinos] -- one of which may have been [seen recently][seen recently] on [Earth][Earth].

## 詞彙學習

|漢羅|POJ|KIP|華語|English|
|-|-|-|-|-|
|烏洞|o͘-tōng|oo-tōng|黑洞|black hole|
|引力差|in-le̍k-chha|in-li̍k-tsha|引力差|difference in gravitational|
|解體|kái-thé|kái-thé|解體|rip it apart|
|大氣|tāi-khì|tāi-khì|大氣|atmosphere|
|吸積盤|khip-chek-pôaⁿ|khip-tsik-puânn|吸積盤|accretion disk|
|重力透鏡|tiōng-le̍k thàu-kiàⁿ|tiōng-li̍k thàu-kiànn|重力透鏡|gravitational lensing|
|噴射流|phùn-siā-liû|phùn-siā-liû|噴射流|jet|
|中微子|tiong-bî-chú|tiong-bî-tsú|中微子|neutrinos|
|自轉軸|chû-choán-te̍k|tsû-tsuán-ti̍k|自轉軸|spin axis|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[black hole]:https://science.nasa.gov/universe/black-holes/
[difference in gravitational pull]:http://burro.astr.cwru.edu/Academics/Astr221/Gravity/tides.html
[featured animated video]:https://www.desy.de/news/news_search/index_eng.html?openDirectAnchor=2030
[star's outer atmosphere]:https://en.wikipedia.org/wiki/Stellar_atmosphere
[accretion disk]:https://apod.nasa.gov/apod/ap170327.html
[animation]:https://youtu.be/ubBzcSD8G8k
[strange visual effects]:https://www.phy.mtu.edu/bht/rjn_bht.html
[gravitational lensing]:https://en.wikipedia.org/wiki/Gravitational_lens
[see the far side of the disk]:https://apod.nasa.gov/apod/ap240508.html
[look along]:https://previews.123rf.com/images/natara/natara1807/natara180700046/106000297-cat-looking-on-the-table-in-the-coffee-shop.jpg
[jet]:https://apod.nasa.gov/apod/ap240509.html
[models indicate]:https://ui.adsabs.harvard.edu/abs/2021NatAs.tmp...49W/abstract
[neutrinos]:https://nasa.tumblr.com/post/643837966463188992/youre-always-surrounded-by-neutrinos
[seen recently]:https://www.newscientist.com/article/2268724-weve-spotted-a-neutrino-blasted-out-by-a-black-hole-shredding-a-star/
[Earth]:https://earthobservatory.nasa.gov/topic/image-of-the-day

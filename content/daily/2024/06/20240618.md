---
title: 喜瑪拉雅山脈山頂 ê 巨大噴流
date: 2024-06-18
publishdate: 2024-06-18T11:45:00+0800
tags: [藍色噴流, 紅色精靈, 巨大噴流, 噴流, 暴雷, 爍爁, 大氣層, 喜瑪拉雅山脈, 電離層, 雲對雲爍爁, 雲對地爍爁, 雲對天雷殛, 頂層大氣, 電荷]
hero: https://apod.nasa.gov/apod/fap/image/2406/GiganticJets_Xuanhua_960.jpg
summary: 是哩！毋過你敢捌看過這款暴雷？
categories: [podcast]
vocals: [阿錕]
---

{{% apod %}}

- 原始文章：[Gigantic Jets over Himalayan Mountains](https://apod.nasa.gov/apod/ap240618.html)
- 影像來源 kah 版權：[Li Xuanhua](mailto:1161495687@qq.com)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clxxf3utk01xz01tba88p3l94" >}}

## [漢羅] 喜瑪拉雅山脈天頂 ê 巨大噴流
緊來看喔！毋知你敢捌看過這款暴雷？
這張相片是頂禮拜 tī [中國][China] kah [不丹][Bhutan] 交界 ê [喜馬拉雅山脈][Himalayan Mountains] 方向翕著--ê，是發生 tī 大氣層內底 ê 暴雷 kah [巨大噴流][gigantic jets 1]。
這張合成影像內底有 4 條長長 ê 噴流，發生 ê 時間互相差幾若分鐘爾爾。
[巨大噴流][Gigantic jets] 是這世紀才開始有紀錄--ê，這是一款爍爁放電現象，出現 tī 一寡 [暴雷][thunderstorms] kah 伊頂懸 ê 地球 [電離層][ionosphere] 之間。
伊是一款特別 ê 爍爁，kah 一般 ê 雲對雲爍爁、[雲對地爍爁][cloud-to-ground lightning] 是差足濟--ê。
相片底部 ê [巨大噴流][gigantic jets 2]，較成是 [雲對天 雷殛][cloud-to-above strike]，咱 kā 叫做 [藍色噴流][blue jets]。
頂懸紅色 ê 部份，較成是 [頂層大氣 ê 放電現象][upper-atmosphere]，咱 kā 叫做 [紅色精靈][red sprites]。
巨大噴流 ê 機制 kah 引起 ê 原因，到今猶咧研究。
目前咱已經知影講，因為這款噴流會迵過地球無仝層大氣，所以會當減少大氣層之間電荷無平均 ê 情形。
你若是想欲看著巨大噴流，會使踮一个離暴雷較遠、視野無去予閘著 ê 所在，較揣會著。

## [POJ] Hí-má-la-ngé soaⁿ-me̍h thiⁿ-téng ê kī-tāi phùn-liû
Kín lâi khòaⁿ--o͘h!
M̄-chai lí kám bat khòaⁿ-kòe chit-khoán pō-lûi?
Chit-tiuⁿ siòng-phìⁿ sī téng-lé-pài tī Tiong-kok kah Put-tan kau-kài ê Hí-má-la-ngé soaⁿ-me̍h hong-hiòng hip--tio̍h--ê, sī hoat-seng tī tāi-khì-chân lāi-té ê pō-lûi kah kī-tāi phùn-liû.
Chit-tiuⁿ ha̍p-sêng iáⁿ-siōng lāi-té ū 4 tiâu tn̂g-tn̂g ê phùn-liû, hoat-seng ê sî-kan hō͘-siong chha kúi-nā hun-cheng niā-niā.
Kī-tāi phùn-liû sī chit sè-kí chiah khai-sí ū kì-lio̍k--ê, che-sī chi̍t-khoán sih-nah pàng-tiān hiān-siōng, chhut-hiān tī chi̍t-kóa pō-lûi kah i téng-koân ê Tē-kiû tiān-lî-chân chi-kan.
I sī chi̍t-khoán te̍k-pia̍t ê sih-nah, kah it-poaⁿ ê hûn tùi hûn sih-nah, hûn tùi tē sih-nah sī chha chiok chē--ê.
Siòng-phìⁿ té-pō͘ ê kī-tāi phùn-liû, khah sêng sī hûn tùi thiⁿ lûi-ke̍k, lán kā kiò-chò nâ-sek phùn-liû.
Téng-koân âng-sek ê pō͘-hūn, khah sêng sī téng-chân tāi-khì ê sih-nah, lán kā kiò-chò âng-sek cheng-lêng.
Kī-tāi phùn-liû ê ki-chè kah ín-khí ê goân-in, kàu-taⁿ iáu leh gián-kiù.
Bo̍k-chêng lán í-keng chai-iáⁿ kóng, in-ūi chit-khoán phùn-liû ē thàng-kòe Tē-kiû bô-kâng chân tāi-khì, só͘-í ē-tàng kiám-chió tāi-khì-chân chi-kan tiān-hô bô pêng-kin ê chêng-hêng.
Lí nā-sī siūⁿ beh khòaⁿ-tio̍h kī-tāi phùn-liû, ē-sái tiàm chi̍t-ê lî pō-lûi khah hn̄g, sī-iá bô khì hō͘ cha̍h-tio̍h ê só͘-chāi, khah chhōe-ē-tio̍h.

## [KIP] Hí-má-la-ngé suann-me̍h thinn-tíng ê kī-tāi phùn-liû
Kín lâi khuànn--ooh!
M̄-tsai lí kám bat khuànn-kuè tsit-khuán pō-luî?
Tsit-tiunn siòng-phìnn sī tíng-lé-pài tī Tiong-kok kah Put-tan kau-kài ê Hí-má-la-ngé suann-me̍h hong-hiòng hip--tio̍h--ê, sī huat-sing tī tāi-khì-tsân lāi-té ê pō-luî kah kī-tāi phùn-liû.
Tsit-tiunn ha̍p-sîng iánn-siōng lāi-té ū 4 tiâu tn̂g-tn̂g ê phùn-liû, huat-sing ê sî-kan hōo-siong tsha kuí-nā hun-tsing niā-niā.
Kī-tāi phùn-liû sī tsit sè-kí tsiah khai-sí ū kì-lio̍k--ê, tse-sī tsi̍t-khuán sih-nah pàng-tiān hiān-siōng, tshut-hiān tī tsi̍t-kuá pō-luî kah i tíng-kuân ê Tē-kiû tiān-lî-tsân tsi-kan.
I sī tsi̍t-khuán ti̍k-pia̍t ê sih-nah, kah it-puann ê hûn tuì hûn sih-nah, hûn tuì tē sih-nah sī tsha tsiok tsē--ê.
Siòng-phìnn té-pōo ê kī-tāi phùn-liû, khah sîng sī hûn tuì thinn luî-ki̍k, lán kā kiò-tsò nâ-sik phùn-liû.
Tíng-kuân âng-sik ê pōo-hūn, khah sîng sī tíng-tsân tāi-khì ê sih-nah, lán kā kiò-tsò âng-sik tsing-lîng.
Kī-tāi phùn-liû ê ki-tsè kah ín-khí ê guân-in, kàu-tann iáu leh gián-kiù.
Bo̍k-tsîng lán í-king tsai-iánn kóng, in-uī tsit-khuán phùn-liû ē thàng-kuè Tē-kiû bô-kâng tsân tāi-khì, sóo-í ē-tàng kiám-tsió tāi-khì-tsân tsi-kan tiān-hô bô pîng-kin ê tsîng-hîng.
Lí nā-sī siūnn beh khuànn-tio̍h kī-tāi phùn-liû, ē-sái tiàm tsi̍t-ê lî pō-luî khah hn̄g, sī-iá bô khì hōo tsa̍h-tio̍h ê sóo-tsāi, khah tshuē-ē-tio̍h.

## [English] Gigantic Jets over Himalayan Mountains
Yes, but can your thunderstorm do this?
Pictured here are [gigantic jets][gigantic jets 1] shooting up from a thunderstorm last week toward the [Himalayan Mountains][Himalayan Mountains] in [China][China] and [Bhutan][Bhutan].
The composite image captured four long jets that occurred only minutes apart.
[Gigantic jets][Gigantic jets], documented only in this century, are a type of lightning discharge that occurs between some [thunderstorms][thunderstorms] and the Earth's [ionosphere][ionosphere] high above them.
[They][They] are an unusual type of lightning that is much different from regular cloud-to-cloud and [cloud-to-ground lightning][cloud-to-ground lightning].
The bottoms of [gigantic jets][gigantic jets 2] appear similar to a [cloud-to-above strike][cloud-to-above strike] called [blue jets][blue jets], while the tops appear similar to [upper-atmosphere][upper-atmosphere] [red sprites][red sprites].
Although the mechanism and [trigger][trigger] that cause gigantic jets remains a [topic of research][topic of research], it is clear that the jets reduce charge imbalance between different parts of [Earth's atmosphere][Earth's atmosphere].
A good way to look for [gigantic jets][gigantic jets 3] is to watch a powerful but [distant thunderstorm][distant thunderstorm] from a clear location.

## 詞彙學習（漢羅/POJ/KIP/華語/English）
- 【藍色噴流】nâ-sek phùn-liû/nâ-sik phùn-liû/藍色噴流/blue jets
- 【紅色精靈】âng-sek cheng-lêng/âng-sik tsing-lîng/紅色精靈/red sprites
- 【巨大噴流】kī-tāi phùn-liû/kī-tāi phùn-liû/巨大噴流/Gigantic jets
- 【暴雷】pō-lûi/pō-luî/雷暴/thunderstorms
- 【爍爁】sih-nah/sih-nah/閃電/lightning
- 【大氣層】tāi-khì-chân/tāi-khì-tsân/大氣層/atmosphere
- 【電離層】tiān-lî-chân/tiān-lî-tsân/電離層/ionosphere
- 【喜瑪拉雅山脈】Hí-má-la-ngá soaⁿ-me̍h/Hí-má-la-ngá suann-me̍h/喜瑪拉雅山脈/Himalayan Mountains
- 【雲對雲爍爁】hûn tùi hûn sih-nah/hûn tuì hûn sih-nah/雲對雲閃電/cloud-to-cloud lightning
- 【雲對地爍爁】hûn tùi tē sih-nah/hûn tuì tē sih-nah/雲對地閃電/cloud-to-ground lightning
- 【雲對天雷殛】hûn tùi thiⁿ lûi-kek/hûn tuì thinn luî-kik/雲對天雷殛/cloud-to-above strike
- 【頂層大氣】téng-chân tāi-khì/tíng-tsân tāi-khì/高層大氣/upper-atmosphere
- 【電荷】tiān-hô/tiān-hô/電荷/charge

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[gigantic jets 1]:https://apod.nasa.gov/apod/ap190918.html
[Himalayan Mountains]:https://en.wikipedia.org/wiki/Himalayas
[China]:https://en.wikipedia.org/wiki/China
[Bhutan]:https://en.wikipedia.org/wiki/Bhutan
[Gigantic jets]:https://en.wikipedia.org/wiki/Upper-atmospheric_lightning#Gigantic_jets
[thunderstorms]:https://apod.nasa.gov/apod/ap191204.html
[ionosphere]:https://science.nasa.gov/earth/10-things-to-know-about-the-ionosphere/
[They]:https://apod.nasa.gov/apod/ap160823.html
[cloud-to-ground lightning]:https://apod.nasa.gov/apod/ap210524.html
[gigantic jets 2]:https://www.realclearscience.com/quick_and_clear_science/2019/01/08/what_causes_earths_rare_and_mysterious_gigantic_jets.html
[cloud-to-above strike]:https://earthobservatory.nasa.gov/images/147900/bolts-of-blue
[blue jets]:https://en.wikipedia.org/wiki/Upper-atmospheric_lightning#Blue_jets
[upper-atmosphere]:https://en.wikipedia.org/wiki/Upper-atmospheric_lightning
[red sprites]:https://apod.nasa.gov/apod/ap210104.html
[trigger]:https://apod.nasa.gov/apod/ap060814.html
[topic of research]:https://miro.medium.com/v2/resize:fit:2400/1*Bp1dNLfyDjH2QCgALi-BrQ.jpeg
[Earth's atmosphere]:https://spaceplace.nasa.gov/atmosphere/en/
[gigantic jets 3]:https://ui.adsabs.harvard.edu/abs/2005AGUFMAE11A..02F/abstract
[distant thunderstorm]:https://apod.nasa.gov/apod/ap131110.html

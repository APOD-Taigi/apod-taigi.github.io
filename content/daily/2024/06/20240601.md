---
title: 土衛十二 Helene ê 立體相片
date: 2024-06-01
publishdate: 2024-06-01T11:45:00+0800
tags: [free2share, 3D 目鏡, 土星, Lagrange 點, Trojan 衛星, 土衛十二 Helene, 土衛四 Dione, 土衛三十四 Polydeuces, 隕石坑, 重力穩定點]
hero: https://apod.nasa.gov/apod/image/2406/N00172886_92_beltramini.jpg
summary: Kā 你 ê 3D 目鏡提來，囥 tī 土星 ê 細粒冰衛星，土衛十二 Helene 邊仔。
---

{{% apod %}}

- 原始文章：[Stereo Helene](https://apod.nasa.gov/apod/ap240601.html)
- 影像來源：[Cassini Imaging Team](http://ciclops.org/), [ISS]( http://ciclops.org/iss/iss.php), [JPL](http://www.jpl.nasa.gov/), [ESA](http://www.esa.int/), [NASA](http://www.nasa.gov/ ); 立體影像：[Roberto Beltramini](http://space-3d-images.blogspot.com/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 土衛十二 Helene ê 立體相片
Kā 你 ê 3D 目鏡提來，囥 tī 土星 ê 細粒冰衛星，土衛十二 Helene 邊仔。
Helene 是一粒 Trojan 衛星，就是 tī Lagrange 點踅土星咧行。
[這个名號了袂䆀，因為 Helene][Appropriately named, Helene] 是希臘神話內底，引起 Trojan 戰爭 ê 美女。
[Lagrange 點][Lagrange point] 是 2 粒大質量天體附近 ê 重力穩定點，tī 遮就是 [土星 kah 伊上大粒衛星，土衛四 Dione][Saturn and larger moon Dione]。
實際上，Helene ê 形是不規則形--ê，差不多 36 x 32 x 30 公里大。
伊行 tī Dione 頭前 ê Lagrange 點。
伊 ê 兄弟，土衛三十四 Polydeuces，是行 tī Dione 後壁 ê Lagrange 點。
[這張清楚 ê 立體相片][The sharp stereo anaglyph] 是 kā 2011 年 Cassini 太空船 [飛倚][a close flyby] 土星 ê 時陣翕--ê 2 張影像合成--ê。
咱看會著 Helene 面對土星這半爿，頂懸有足濟隕石坑 kah 山溝地形。

## [POJ] Thó͘-ūi cha̍p-jī Helene ê li̍p-thé siòng-phìⁿ
kā lí ê 3D ba̍k-kiàⁿ the̍h-lâi,khǹg tī Thó͘-chheⁿ ê sè-lia̍p peng ūi-chheⁿ, Thó͘-ūi cha̍p-jī Helene piⁿ-á.
Helene sī chi̍t-lia̍p Trojan ūi-chheⁿ, to̍h-sī tī Lagrange tiám se̍h Thó͘-chheⁿ leh kiâⁿ.
Chit-ê miâ hō liáu bē-bái, in-ūi Helene sī Hi-lia̍p sîn-ōe lāi-té, ín-khí Trojan chiàn-cheng ê bí-lú.
Lagrange tiám sī 2 lia̍p tōa chit-liōng thian-thé hù-kīn ê tiōng-le̍k ún-tēng-tiám, tī chia to̍h-sī Thó͘-chheⁿ kah i siōng tōa-lia̍p ūi-chheⁿ, Thó͘-ūi sì Dione.
Si̍t-chè-siōng, Helene ê hêng sī put-kui-chek hêng--ê, chha-put-to 36 sêng 32 sêng 30 kong-lí tōa.
I kiâⁿ tī Dione thâu-chêng ê Lagrange tiám.
I ê hiaⁿ-tī, Thó͘-ūi saⁿ-cha̍p-sì Polydeuces, sī kiâⁿ tī Dione āu-piah ê Lagrange tiám.
Chit-tiuⁿ chheng-chhó ê li̍p-thé siòng-phìⁿ sī kā 2011 nî Cassini thài-khong-chûn poe óa Thó͘-chheⁿ ê sî-chūn hip--ê 2 tiuⁿ iáⁿ-siōng ha̍p-chiâⁿ--ê.
Lán khòaⁿ-ē-tio̍h Helene bīn-tùi Thó͘-chheⁿ chit pòaⁿ-pêng, téng-koân ū chiok chē ún-se̍k-kheⁿ kah soaⁿ-kau tē-hêng.

## [KIP] Thóo-uī tsa̍p-jī Helene ê li̍p-thé siòng-phìnn
kā lí ê 3D ba̍k-kiànn the̍h-lâi,khǹg tī Thóo-tshenn ê sè-lia̍p ping uī-tshenn, Thóo-uī tsa̍p-jī Helene pinn-á.
Helene sī tsi̍t-lia̍p Trojan uī-tshenn, to̍h-sī tī Lagrange tiám se̍h Thóo-tshenn leh kiânn.
Tsit-ê miâ hō liáu bē-bái, in-uī Helene sī Hi-lia̍p sîn-uē lāi-té, ín-khí Trojan tsiàn-tsing ê bí-lú.
Lagrange tiám sī 2 lia̍p tuā tsit-liōng thian-thé hù-kīn ê tiōng-li̍k ún-tīng-tiám, tī tsia to̍h-sī Thóo-tshenn kah i siōng tuā-lia̍p uī-tshenn, Thóo-uī sì Dione.
Si̍t-tsè-siōng, Helene ê hîng sī put-kui-tsik hîng--ê, tsha-put-to 36 sîng 32 sîng 30 kong-lí tuā.
I kiânn tī Dione thâu-tsîng ê Lagrange tiám.
I ê hiann-tī, Thóo-uī sann-tsa̍p-sì Polydeuces, sī kiânn tī Dione āu-piah ê Lagrange tiám.
Tsit-tiunn tshing-tshó ê li̍p-thé siòng-phìnn sī kā 2011 nî Cassini thài-khong-tsûn pue uá Thóo-tshenn ê sî-tsūn hip--ê 2 tiunn iánn-siōng ha̍p-tsiânn--ê.
Lán khuànn-ē-tio̍h Helene bīn-tuì Thóo-tshenn tsit puànn-pîng, tíng-kuân ū tsiok tsē ún-si̍k-khenn kah suann-kau tē-hîng.

## [English] Stereo Helene
Get out your red/blue glasses and float next to Helene, small, icy moon of Saturn.
[Appropriately named, Helene][Appropriately named, Helene] is a Trojan moon, so called because it orbits at a [Lagrange point][Lagrange point].
A Lagrange point is a gravitationally stable position near two massive bodies, in this case [Saturn and larger moon Dione][Saturn and larger moon Dione].
In fact, irregularly shaped (about 36 by 32 by 30 kilometers) Helene orbits at Dione's leading Lagrange point while brotherly ice moon Polydeuces follows at Dione's trailing Lagrange point.
[The sharp stereo anaglyph][The sharp stereo anaglyph] was constructed from two Cassini images captured during [a close flyby][a close flyby] in 2011.
It shows part of the Saturn-facing hemisphere of Helene mottled with craters and gully-like features.

## 詞彙學習（漢羅/POJ/KIP/華語/English）
- 【3D 目鏡】saⁿ-D ba̍k-kiàⁿ/sann-D ba̍k-kiànn/3D 目鏡/red-blue glasses
- 【土星】Thó͘-chheⁿ/Thóo-tshenn/土星/Saturn
- 【Lagrange 點】Lagrange tiám/Lagrange tiám/拉格朗日點/Lagrange piont
- 【Trojan 衛星】Trojan ūi-chheⁿ/Trojan uī-tshenn/特洛伊衛星/Trojan moon
- 【土衛十二 Helene】Thó͘-ūi cha̍p-jī Helene/Thóo-uī tsa̍p-jī Helene/土衛十二 海倫/Helene
- 【土衛四 Dione】Thó͘-ūi sì Dione/Thóo-uī sì Dione/土衛四 狄俄涅/Dione
- 【土衛三十四 Polydeuces】Thó͘-ūi saⁿ-cha̍p-sì/Thóo-uī sann-tsa̍p-sì/土衛三十四 波呂丟刻斯/Polydeuces
- 【隕石坑】ún-se̍k-kheⁿ/ún-si̍k-khenn/隕石坑/craters
- 【重力穩定點】tiōng-le̍k ún-tēng-tiám/tiōng-li̍k ún-tīng-tiám/重力穩定點/gravitationally stable position

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[Appropriately named, Helene]:https://solarsystem.nasa.gov/moons/saturn-moons/helene/in-depth/
[Lagrange point]:https://science.nasa.gov/resource/what-is-a-lagrange-point/
[Saturn and larger moon Dione]:https://solarsystem.nasa.gov/moons/saturn-moons/overview/
[The sharp stereo anaglyph]:http://space-3d-images.blogspot.com/2011/06/helene-3d-cassini-cattura-la-regina-del.html
[a close flyby]:https://solarsystem.nasa.gov/missions/cassini/overview/

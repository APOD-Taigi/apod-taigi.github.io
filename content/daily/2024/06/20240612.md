---
title: Karkonosze 山脈天頂 ê 極光
date: 2024-06-12
publishdate: 2024-06-12T11:45:00+0800
tags: [極光, 中緯度, 感光, 大氣, 窒素, 南北極, 氣象站]
hero: https://apod.nasa.gov/apod/image/2406/AuroraKarkonosze_Koszela_1080.jpg
summary: 這是歷史上頭一擺。上無嘛是這位攝影師 頭一擺 tī in 故鄉 ê 山頂翕著--ê 極光。
categories: [podcast]
vocals: [阿錕]
---

{{% apod %}}

- 原始文章：[Aurora over Karkonosze Mountains](https://apod.nasa.gov/apod/ap240612.html)
- 影像來源 kah 版權：[Daniel Koszela](https://www.instagram.com/danielkoszelaphotography/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clxw41qi200uc01w1dppfc3z1" >}}

## [漢羅] Karkonosze 山脈天頂 ê 極光
這是歷史上頭一擺。
上無嘛是這位攝影師 頭一擺 tī in 故鄉 ê 山頂翕著--ê 極光。
這个極光是 [偌爾壯觀][spectacular aurora]！
遮是 [波蘭][Poland] [Karkonosze 山脈][Karkonosze Mountains]，一般講來，遮 tùi 北極來講傷倚南爿矣，應該看袂著極光。
毋過 tī 5 月 10 號 kah 11 號這兩个 [媠甲毋是款 ê 暗暝][amazing night]，出現 茄仔色 ê 光 kah 青色 ê 光，kā 夜空照甲足光--ê。
這个媠甲予人會觸舌 ê 夜空，[嘛出現 tī 足濟][also appeared over many] [地球][Earth] [中緯度][latitude] ê 所在。
[這張相片][featured image] 是 kā 6 張 chhāi 直 ê 感光影像 疊做伙 ê 合成影像，是 tī 極光出現上強 ê 時陣翕--ê。
正爿有幾若棟敢若是未來 ê 建築，其實是 [Karkonosze 山脈][Karkonosze Mountains] 上懸山 山頂 ê [氣象站][meteorological observatory]。
[茄仔色][purple color] ê 光 是 [太陽激發][Sun-triggered] ê 高能 [電子][electrons] 去挵著 [地球大氣][Earth's atmosphere] 內底 ê [窒素][nitrogen] 分子引起--ê。
咱 ê [日頭][Sun] 會 tī 未來 2 年內，來到伊 [表面活動][surface activity] 上強 ê 時期。
照科學家 ê 估計，時到，[極光][auroras] 會比這馬閣較濟，毋過大部份攏會出現 tī [地球南北極][Earth's poles] 附近 ê 地區。

## [POJ] Karkonosze soaⁿ-me̍h thiⁿ-téng ê ke̍k-kng
Che-sī le̍k-sú-siōng thâu-chi̍t-pái.
Siōng-bô mā-sī chit-ūi liap-iáⁿ-su thâu-chi̍t-pái tī in kò͘-hiong ê soaⁿ-téng hip--tio̍h--ê ke̍k-kng.
Chit-ê ke̍k-kng sī gōa-nī chòng-koan!
Chia sī Pho-lân Karkonosze soaⁿ-me̍h, it-poaⁿ kóng--lâi, chia tùi pak-ke̍k lâi-kóng siuⁿ óa lâm-pêng--ah, eng-kai khòaⁿ bē-tio̍h ke̍k-kng.
M̄-koh tī 5 goe̍h 10 hō kah 11 hō chit nn̄g-ê súi kah m̄-sī-khoán ê àm-mê, chhut-hiān kiô-á-sek ê kng kah chheⁿ-sek ê kng, kā iā-khong chiò kah chiok kng--ê.
Chit-ê súi kah hō͘ lâng ē tak-chi̍h ê iā-khong, mā chhut-hiān tī chiok chē Tē-kiû tiong-hūi-tō͘ ê só͘-chāi.
Chit-tiuⁿ siòng-phìⁿ sī kā 6 tiuⁿ chhāi-ti̍t ê kám-kng iáⁿ-siōng tha̍h chò-hóe ê ha̍p-sêng iáⁿ-siōng, sī tī ke̍k-kng chhut-hiān siōng kiông ê sî-chūn hip--ê.
Chiàⁿ-pêng ū kúi-nā tòng káⁿ-ná sī bī-lâi ê kiàn-tio̍k, kî-si̍t sī Karkonosze soaⁿ-me̍h siōng-koân-soaⁿ soaⁿ-téng ê khì-siōng-chām.
Kiô-á-sek ê kng sī Thài-iông kek-hoat ê ko-lêng tiān-chú khì lòng-tio̍h Tē-kiû tāi-khì lāi-té ê chit-sò͘ hun-chú ín-khí--ê.
Lán ê ji̍t-thâu ē tī bī-lâi 2 nî lāi, lâi-kàu i piáu-bīn oa̍h-tāng siōng kiông ê sî-kî.
Chiàu kho-ha̍k-ka ê kó͘-kè, sî-kàu, ke̍k-kng ē pí chit-má koh khah chè, m̄-koh tōa-pō͘-hūn lóng ē chhut-hiān tī Tē-kiû lâm-pak-ke̍k hù-kīn ê tē-khu.

## [KIP] Karkonosze suann-me̍h thinn-tíng ê ki̍k-kng
Tse-sī li̍k-sú-siōng thâu-tsi̍t-pái.
Siōng-bô mā-sī tsit-uī liap-iánn-su thâu-tsi̍t-pái tī in kòo-hiong ê suann-tíng hip--tio̍h--ê ki̍k-kng.
Tsit-ê ki̍k-kng sī guā-nī tsòng-kuan!
Tsia sī Pho-lân Karkonosze suann-me̍h, it-puann kóng--lâi, tsia tuì pak-ki̍k lâi-kóng siunn uá lâm-pîng--ah, ing-kai khuànn bē-tio̍h ki̍k-kng.
M̄-koh tī 5 gue̍h 10 hō kah 11 hō tsit nn̄g-ê suí kah m̄-sī-khuán ê àm-mê, tshut-hiān kiô-á-sik ê kng kah tshenn-sik ê kng, kā iā-khong tsiò kah tsiok kng--ê.
Tsit-ê suí kah hōo lâng ē tak-tsi̍h ê iā-khong, mā tshut-hiān tī tsiok tsē Tē-kiû tiong-huī-tōo ê sóo-tsāi.
Tsit-tiunn siòng-phìnn sī kā 6 tiunn tshāi-ti̍t ê kám-kng iánn-siōng tha̍h tsò-hué ê ha̍p-sîng iánn-siōng, sī tī ki̍k-kng tshut-hiān siōng kiông ê sî-tsūn hip--ê.
Tsiànn-pîng ū kuí-nā tòng kánn-ná sī bī-lâi ê kiàn-tio̍k, kî-si̍t sī Karkonosze suann-me̍h siōng-kuân-suann suann-tíng ê khì-siōng-tsām.
Kiô-á-sik ê kng sī Thài-iông kik-huat ê ko-lîng tiān-tsú khì lòng-tio̍h Tē-kiû tāi-khì lāi-té ê tsit-sòo hun-tsú ín-khí--ê.
Lán ê ji̍t-thâu ē tī bī-lâi 2 nî lāi, lâi-kàu i piáu-bīn ua̍h-tāng siōng kiông ê sî-kî.
Tsiàu kho-ha̍k-ka ê kóo-kè, sî-kàu, ki̍k-kng ē pí tsit-má koh khah tsè, m̄-koh tuā-pōo-hūn lóng ē tshut-hiān tī Tē-kiû lâm-pak-ki̍k hù-kīn ê tē-khu.

## [English] Aurora over Karkonosze Mountains
It was the first time ever.
At least, the first time this photographer had ever seen aurora from his home mountains.
And what a [spectacular aurora][spectacular aurora] it was.
The [Karkonosze Mountains][Karkonosze Mountains] in [Poland][Poland] are usually too far south to see any auroras.
But on the [amazing night][amazing night] of May 10 - 11, purple and green colors lit up much of the night sky, a surprising spectacle that [also appeared over many][also appeared over many] mid-[latitude][latitude] locations around the [Earth][Earth].
The [featured image][featured image] is a composite of six vertical exposures taken during the auroral peak.
The futuristic buildings on the right are part of a [meteorological observatory][meteorological observatory] located on the highest peak of the [Karkonosze Mountains][Karkonosze Mountains].
The [purple color][purple color] is primarily due to [Sun-triggered][Sun-triggered], high-energy [electrons][electrons] impacting [nitrogen][nitrogen] molecules in [Earth's atmosphere][Earth's atmosphere].
Our [Sun][Sun] is reaching its maximum [surface activity][surface activity] over the next two years, and although many more [auroras][auroras] are predicted, most will occur over regions closer to the [Earth's poles][Earth's poles].

## 詞彙學習（漢羅/POJ/KIP/華語/English）
- 【極光】ke̍k-kng/ki̍k-kng/極光/aurora
- 【南北極】lâm-pak-ke̍k/lâm-pak-ki̍k/南北極/Earth's poles
- 【中緯度】tiong-hūi-tō͘/tiong-huī-tōo/中緯度/mid-latitude
- 【感光】kám-kng/kám-kng/曝光/exposures
- 【大氣】tāi-khì/tāi-khì/大氣/atmosphere
- 【窒素】chit-sò͘/tsit-sòo/氮/nitrogen
- 【氣象站】khì-siōng-chām/khì-siōng-tsām/氣象站/meteorological observatory

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[spectacular aurora]:https://apod.nasa.gov/apod/ap240612.htmlap240512.html
[Karkonosze Mountains]:https://en.wikipedia.org/wiki/Giant_Mountains_National_Park
[Poland]:https://en.wikipedia.org/wiki/Poland
[amazing night]:https://www.shutterstock.com/image-photo/close-scottish-fold-cat-head-260nw-1277698591.jpg
[also appeared over many]:https://www.facebook.com/media/set/?set=a.431368006258449&type=3
[latitude]:https://www.researchgate.net/profile/Biagio-Di-Mauro-2/publication/355674389/figure/fig1/AS:1084113742245888@1635484266211/Global-map-divided-in-tropical-areas-middle-latitudes-and-polar-regions.png
[Earth]:https://apod.nasa.gov/apod/ap240612.htmlap220206.html
[featured image]:https://www.instagram.com/p/C60r4UgLlGq/
[meteorological observatory]:https://en.wikipedia.org/wiki/Tadeusz_Ho%C5%82dys_High-Mountain_Meteorological_Observatory_on_%C5%9Anie%C5%BCka
[Karkonosze Mountains]:https://youtu.be/BiNQB4f_6eY
[purple color]:https://site.uit.no/spaceweather/wp-content/uploads/sites/194/2019/08/Colours-700x742.png
[Sun-triggered]:https://theconversation.com/are-the-northern-lights-caused-by-particles-from-the-sun-not-exactly-174019
[electrons]:https://www.aps.org/archives/publications/apsnews/200010/history.cfm
[nitrogen]:https://en.wikipedia.org/wiki/Nitrogen
[Earth's atmosphere]:https://www.nasa.gov/general/what-is-earths-atmosphere/
[Sun]:https://spaceplace.nasa.gov/all-about-the-sun/
[surface activity]:https://www.nasa.gov/news-release/solar-cycle-25-is-here-nasa-noaa-scientists-explain-what-that-means/
[auroras]:https://apod.nasa.gov/apod/ap240612.htmlap230122.html
[Earth's poles]:https://en.wikipedia.org/wiki/Polar_regions_of_Earth

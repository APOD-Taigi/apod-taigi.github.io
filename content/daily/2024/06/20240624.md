---
title: JADES-GS-z14-0：發現上遠 ê 天體
date: 2024-06-24
publishdate: 2024-06-24T11:45:00+0800
tags: [free2share, JADES-GS-z14-0, 星系, 大爆炸, 紅移, James Webb 太空望遠鏡]
hero: https://apod.nasa.gov/apod/fap/image/2406/MostDistantGalaxy_Webb_960.jpg
summary: 咱若是會當看著宇宙 ê 起源，毋知會是按怎？
---

{{% apod %}}

- 原始文章：[JADES-GS-z14-0: A New Farthest Object](https://apod.nasa.gov/apod/ap240624.html)
- 影像來源：[NASA](https://www.nasa.gov/), [ESA][ESA], [CSA][CSA], [STScI][STScI], [B. Robertson][B. Robertson] ([UC Santa Cruz][UC Santa Cruz]), B. Johnson (CfA), S. Tacchella (Cambridge), P. Cargile (CfA)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] JADES-GS-z14-0：發現上遠 ê 天體
咱若是會當看著宇宙 ê 起源，毋知會是按怎？
咱應該會當看著星系形成。
毋知彼當時 ê [星系是生做啥物款][galaxies look like]？
[James Webb 太空望遠鏡][James Webb Space Telescope] (JWST) 最近 [公佈 ê 影像資料 ê 分析結果][release of analysis]，就是想欲回答這个問題。
伊揣著 目前為止 上遙遠 ê 天體。
大部份 [星系][galaxies formed]是 tī [大爆炸][Big Bang] 了後 30 億年形成--ê，毋過嘛是有一寡星系閣較早就形成矣。
[插圖][Pictured] 內底 暗暗霧霧彼點是 [JADES][JADES]-[GS-z14-0][GS-z14-0]，伊是 [宇宙誕生][universe started] 拄開始 3 億年 ê 時陣，[形成 ê 一个星系][a galaxy that formed]。
用專業術語來講，這个星系是 tī 紅移 z=14.32 ê 所在，就是目前 [宇宙][universe] 年歲 ê 五十分之一 ê 時陣就有矣。
[實際上][Practically all]，[這張相片][featured photograph] 內底 ê 天體攏是星系。

## [POJ] JADES-GS-z14-0: Hoat-hiān siōng hn̄g ê Thian-thé
Lán nā-sī ē-tàng khòaⁿ-tio̍h ú-tiū ê khí-goân, m̄-chai ē sī án-chóaⁿ?
Lán eng-kai ē-tàng khòaⁿ-tio̍h seng-hē hêng-sêng.
M̄-chai hit-tang-sî ê seng-hē sī seⁿ-chò siáⁿ-mih-khoán?
James-Webb Thài-khong Bōng-oán-kiàⁿ (JWST) chòe-kīn kong-pò͘ ê iáⁿ-siōng chu-liāu ê hun-sek kiat-kó, tio̍h-sī siūⁿ-beh hôe-tap chit-ê būn-tê.
I chhōe-tio̍h bo̍k-chêng ûi-chí siōng iâu-oán ê thian-thé.
Tōa-pō͘-hūn seng-hē sī tī Tōa-po̍k-chà liáu-āu 30 ek nî hêng-sêng--ê, m̄-koh mā-sī ū chi̍t-kóa seng-hē koh khah-chá to̍h hêng-sêng--ah.
Chhah-tô͘ lāi-té àm-àm bū-bū hit-tiám sī JADES-GS-z14-0, i sī ú-tiū tàn-seng tú-khai-sí 3 ek nî ê sî-chūn, hêng-sêng ê chi̍t-ê seng-hē.
Iōng choan-gia̍p su̍t-gí lâi-kóng, chit-ê seng-hē sī tī âng-î z=14.32 ê só͘-chāi, tio̍h-sī bo̍k-chiân ú-tiū nî-hòe gō͘-cha̍p hun chi-chi̍t ê sî-chūn to̍h ū--ah.
Si̍t-chè-siōng, chit-tiuⁿ siòng-phìⁿ lāi-té ê thian-thé lóng sī seng-hē.

## [KIP] JADES-GS-z14-0: Huat-hiān siōng hn̄g ê Thian-thé
Lán nā-sī ē-tàng khuànn-tio̍h ú-tiū ê khí-guân, m̄-tsai ē sī án-tsuánn?
Lán ing-kai ē-tàng khuànn-tio̍h sing-hē hîng-sîng.
M̄-tsai hit-tang-sî ê sing-hē sī senn-tsò siánn-mih-khuán?
James-Webb Thài-khong Bōng-uán-kiànn (JWST) tsuè-kīn kong-pòo ê iánn-siōng tsu-liāu ê hun-sik kiat-kó, tio̍h-sī siūnn-beh huê-tap tsit-ê būn-tê.
I tshuē-tio̍h bo̍k-tsîng uî-tsí siōng iâu-uán ê thian-thé.
Tuā-pōo-hūn sing-hē sī tī Tuā-po̍k-tsà liáu-āu 30 ik nî hîng-sîng--ê, m̄-koh mā-sī ū tsi̍t-kuá sing-hē koh khah-tsá to̍h hîng-sîng--ah.
Tshah-tôo lāi-té àm-àm bū-bū hit-tiám sī JADES-GS-z14-0, i sī ú-tiū tàn-sing tú-khai-sí 3 ik nî ê sî-tsūn, hîng-sîng ê tsi̍t-ê sing-hē.
Iōng tsuan-gia̍p su̍t-gí lâi-kóng, tsit-ê sing-hē sī tī âng-î z=14.32 ê sóo-tsāi, tio̍h-sī bo̍k-tsiân ú-tiū nî-huè gōo-tsa̍p hun tsi-tsi̍t ê sî-tsūn to̍h ū--ah.
Si̍t-tsè-siōng, tsit-tiunn siòng-phìnn lāi-té ê thian-thé lóng sī sing-hē.

## [English] JADES-GS-z14-0: A New Farthest Object
What if we could see back to the beginning of the universe?
We could see galaxies forming.
But what did [galaxies look like][galaxies look like] back then?
These questions took a step forward recently with the [release of analysis][release of analysis] of a [James Webb Space Telescope][James Webb Space Telescope] (JWST) image that included the most distant object yet discovered.
Most [galaxies formed][galaxies formed] at about 3 billion years after the [Big Bang][Big Bang], but some formed earlier.
[Pictured][Pictured] in the inset box is [JADES][JADES]\-[GS-z14-0][GS-z14-0], a faint smudge of [a galaxy that formed][a galaxy that formed] only 300 million years after the [universe started][universe started].
In technical terms, this galaxy lies at the record [redshift][redshift] of z=14.32, and so existed when the [universe][universe] was only one fiftieth of the universe's present age.
[Practically all][Practically all] of the objects in the [featured photograph][featured photograph] are galaxies.

## 詞彙學習（漢羅/POJ/KIP/華語/English）
- 【JADES-GS-z14-0】JADES GS z cha̍p-sì chi khòng/JADES GS z cha̍p-sì chi khòng/JADES-GS-z14-0/JADES-GS-z14-0
- 【星系】seng-hē/sing-hē/星系/galaxy
- 【大爆炸】Tōa-po̍k-chà/Tuā-po̍k-tsà/大爆炸/Big Bang
- 【James Webb 太空望遠鏡】James-Webb Thài-khong Bōng-oán-kiàⁿ/James-Webb Thài-khong Bōng-uán-kiànn/詹姆斯韋伯太空望遠鏡/James Webb Space Telescope
- 【紅移 z=14.32】âng-î z téng-î cha̍p-sì tiám sam-jī/âng-î z tíg-î tsa̍p-sì tiám sam-jī/紅移 z=14.32/redshift of z=14.32

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[NASA]: https://www.nasa.gov/
[ESA]: https://www.esa.int/
[CSA]: https://www.asc-csa.gc.ca/eng/
[STScI]: https://www.stsci.edu/
[B. Robertson]: https://www.astro.ucsc.edu/faculty/index.php?uid=brant
[UC Santa Cruz]: https://www.astro.ucsc.edu/

[galaxies look like]:https://apod.nasa.gov/apod/ap210802.html
[release of analysis]:https://arxiv.org/abs/2405.18485
[James Webb Space Telescope]:https://webb.nasa.gov/content/about/index.html
[galaxies formed]:https://science.nasa.gov/universe/galaxies/evolution/
[Big Bang]:https://en.wikipedia.org/wiki/Big_Bang
[Pictured]:https://webbtelescope.org/contents/early-highlights/nasas-james-webb-space-telescope-finds-most-distant-known-galaxy
[JADES]:https://jades-survey.github.io/
[GS-z14-0]:https://esawebb.org/images/jades4/
[a galaxy that formed]:https://apod.nasa.gov/apod/ap230531.html
[universe started]:https://apod.nasa.gov/apod/ap231231.html
[redshift]:https://apod.nasa.gov/apod/ap130408.html
[universe]:https://imagine.gsfc.nasa.gov/science/featured_science/tenyear/age.html
[Practically all]:https://encrypted-tbn0.gstatic.com/images?q=tbn:ANd9GcQCn05AuCb0JVqZCnh5FzGXDqXOtri0W2cwEw&s
[featured photograph]:https://webbtelescope.org/contents/media/images/01HZ083EXXCJNE64ERAH2ER2FM

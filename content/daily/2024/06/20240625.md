---
title: 烏暗 Lī-póng 星雲
date: 2024-06-25
publishdate: 2024-06-25T11:45:00+0800
tags: [烏暗 Doodad 星雲, 烏暗 Lī-póng 星雲, 雙筒千里鏡, 可見光, 散射, 星場, 胡蠅座 gamma, 球形星團, NGC 4372, 分子雲, lī-póng, 角寸尺, 星際塗粉]
hero: https://apod.nasa.gov/apod/image/2406/Doodad_PughSung_1080.jpg
summary: 天頂彼條奇怪 ê 咖啡色 lī-póng 是啥物？
---

{{% apod %}}

- 原始文章：[The Dark Doodad Nebula](https://apod.nasa.gov/apod/ap240625.html)
- 影像來源 kah 版權：[Martin Pugh](https://www.martinpughastrophotography.space/about) & [Rocco Sung](https://www.instagram.com/sungcs/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 烏暗 Lī-póng 星雲
天頂彼條奇怪 ê 咖啡色 lī-póng 是啥物？
咱咧觀測 星團 [NGC 4372][NGC 4372] ê 時陣，觀測者定定注意著附近有一條烏暗帶，伊 ê 角寸尺差不多有 3 [度][degrees] 長。
實際上，這條是一个長 [分子雲][molecular cloud]，叫做烏暗 Doodad 星雲，抑是 烏暗 Lī-póng 星雲。
（Doodad 是土話，是「[物件][thingy]」、「[毋知彼是啥][whatchamacallit.]」ê 意思。）
相片內底 ê [烏暗 Lī-póng 星雲][Dark Doodad Nebula 1] 就佔 tī 這个豐富多彩 ê 星場中心。
伊 ê 色較深，是因為 [星際塗粉][interstellar dust] 較厚，kā [可見光][visible] 散射造成--ê。
上倒爿彼个 [霧霧 ê 白點][fuzzy white spot] 是 [球形星團][globular star cluster] NGC 4372，伊正爿頂懸彼粒藍星是 [胡蠅座 gamma][gamma Muscae]。
咱只要用較好 ê [雙筒千里鏡][binoculars] 看 tùi 南方 ê [胡蠅座][Musca] 就會當揣著 [烏暗 Lī-póng 星雲][Dark Doodad Nebula 2]。

## [POJ] O͘-àm Lī-póng Seng-hûn
Thiⁿ-téng hit tiâu kî-koài ê ka-pi-sek lī-póng sī siáⁿ-mih?
Lán leh koan-chhek chheⁿ thoân NGC 4372 ê sî-chūn, koan-chhek chiá tiāⁿ-tiāⁿ chù-ì-tio̍h hù-kīn ū chi̍t tiâu o͘-àm-tòa, i ê kak-chhùn-chhioh chha-put-to ū 3 tō͘ tn̂g.
Si̍t-chè-siōng, chit tiâu sī chi̍t-ê tn̂g hun-chú-hûn, kiò-chò O͘-àm Doodad Seng-hûn, ia̍h-sī O͘-àm Lī-póng Seng-hûn.
(Doodad sī thó͘-ōe, sī "mi̍h-kiāⁿ", "m̄-chai he sī siáⁿ" ê ì-sù.)
Siòng-phìⁿ lāi-té ê O͘-àm Lī-póng Seng-hûn to̍h chiàm tī chit-ê hong-hù to-chhái ê seng-tiûⁿ tiong-sim.
I ê sek khah chhim, sī in-ūi seng-chè thô͘-hún khah kāu, kā khó-kiàn-kng sàn-siā chō-sêng--ê.
Siōng tò-pêng hit-ê bū-bū ê pe̍h-tiám sī kiû-hêng seng-thoân NGC 4372, i chiàⁿ-pêng téng-koân hit-lia̍p nâ-chheⁿ sī Hô͘-sîn-chō gamma.
Lán chí-iàu iōng khah-hó ê siang-tâng chhian-lí-kiàⁿ khòaⁿ tùi lâm-hong ê Hô͘-sîn-chō to̍h ē-tàng chhōe-tio̍h O͘-àm Lī-póng Seng-hûn.

## [KIP] Oo-àm Lī-póng Sing-hûn
Thinn-tíng hit tiâu kî-kuài ê ka-pi-sik lī-póng sī siánn-mih?
Lán leh kuan-tshik tshenn thuân NGC 4372 ê sî-tsūn, kuan-tshik tsiá tiānn-tiānn tsù-ì-tio̍h hù-kīn ū tsi̍t tiâu oo-àm-tuà, i ê kak-tshùn-tshioh tsha-put-to ū 3 tōo tn̂g.
Si̍t-tsè-siōng, tsit tiâu sī tsi̍t-ê tn̂g hun-tsú-hûn, kiò-tsò Oo-àm Doodad Sing-hûn, ia̍h-sī Oo-àm Lī-póng Sing-hûn.
(Doodad sī thóo-uē, sī "mi̍h-kiānn", "m̄-tsai he sī siánn" ê ì-sù.)
Siòng-phìnn lāi-té ê Oo-àm Lī-póng Sing-hûn to̍h tsiàm tī tsit-ê hong-hù to-tshái ê sing-tiûnn tiong-sim.
I ê sik khah tshim, sī in-uī sing-tsè thôo-hún khah kāu, kā khó-kiàn-kng sàn-siā tsō-sîng--ê.
Siōng tò-pîng hit-ê bū-bū ê pe̍h-tiám sī kiû-hîng sing-thuân NGC 4372, i tsiànn-pîng tíng-kuân hit-lia̍p nâ-tshenn sī Hôo-sîn-tsō gamma.
Lán tsí-iàu iōng khah-hó ê siang-tâng tshian-lí-kiànn khuànn tuì lâm-hong ê Hôo-sîn-tsō to̍h ē-tàng tshuē-tio̍h Oo-àm Lī-póng Sing-hûn.

## [English] The Dark Doodad Nebula
What is that strange brown ribbon on the sky?
When observing the star cluster [NGC 4372][NGC 4372], observers frequently take note of an unusual dark streak nearby running about three [degrees][degrees] in length.
The streak, actually a long [molecular cloud][molecular cloud], has become known as the Dark Doodad Nebula.
(Doodad is slang for a [thingy][thingy] or a [whatchamacallit.][whatchamacallit.])
Pictured here, the [Dark Doodad Nebula][Dark Doodad Nebula 1] sweeps across the center of a rich and colorful starfield.
Its dark color comes from a high concentration of [interstellar dust][interstellar dust] that preferentially scatters [visible][visible] light.
The [globular star cluster][globular star cluster] NGC 4372 is visible as the [fuzzy white spot][fuzzy white spot] on the far left, while the bright blue star [gamma Muscae][gamma Muscae] is seen to the cluster's upper right.
The [Dark Doodad Nebula][Dark Doodad Nebula 2] can be found with strong [binoculars][binoculars] toward the southern [constellation][constellation] of the [Fly][Fly] ([Musca][Musca]).

## 詞彙學習（漢羅/POJ/KIP/華語/English）
- 【烏暗 Lī-póng 星雲】O͘-àm Lī-póng Seng-hûn/Oo-àm Lī-póng Sing-hûn/暗飾帶星雲/Dark Doodad Nebula
- 【烏暗 Doodad 星雲】O͘-àm Doodad Seng-hûn/Oo-àm Doodad Sing-hûn/暗飾帶星雲/Dark Doodad Nebula
- 【雙筒千里鏡】siang-tâng chhian-lí-kiàⁿ/siang-tâng tshian-lí-kiànn/雙筒望遠鏡/binoculars
- 【可見光】khó-kiàn-kng/khó-kiàn-kng/可見光/visible light
- 【散射】sàn-siā/sàn-siā/散射/scatter
- 【星場】seng-tiûⁿ/sing-tiûnn/星場/starfield
- 【胡蠅座 gamma】Hô͘-sîn-chō gamma/Hôo-sîn-tsō gamma/蒼蠅座 gamma/gamma Muscae
- 【球形星團】kiû-hêng seng-thoân/kiû-hîng sing-thuân/球狀星團/globular star cluster
- 【NGC 4372】NGC sù-sam-chhit-jī/NGC sù-sam-tshit-jī/NGC 4372/NGC 4372
- 【分子雲】hun-chú-hûn/hun-tsú-hûn/分子雲/molecular cloud
- 【lī-póng】lī-póng/lī-póng/緞帶/ribbon
- 【角寸尺】kak-chhùn-chhioh/kak-tshùn-tshioh/角尺寸/angular size
- 【星際塗粉】seng-chè thô͘-hún/sing-tsè thôo-hún/星際灰塵/interstellar dust

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[NGC 4372]:https://en.wikipedia.org/wiki/NGC_4372
[degrees]:https://www.mathsisfun.com/geometry/degrees.html
[molecular cloud]:https://apod.nasa.gov/apod/ap230129.html
[thingy]:https://en.wikipedia.org/wiki/Thingy
[whatchamacallit.]:https://en.wikipedia.org/wiki/Whatchamacallit
[Dark Doodad Nebula]:https://skyandtelescope.org/online-gallery/dark-doodad-nebula/
[interstellar dust]:https://astronomy.swin.edu.au/cosmos/d/Dust+Grain
[visible]:https://science.nasa.gov/ems/09_visiblelight/
[globular star cluster]:https://science.nasa.gov/resource/globular-clusters-stellar-pockets/
[fuzzy white spot]:https://i1.pickpik.com/photos/957/342/365/cat-kitten-puppy-fluffy-preview.jpg
[gamma Muscae]:https://en.wikipedia.org/wiki/Gamma_Muscae
[Dark Doodad Nebula]:https://en.wikipedia.org/wiki/Dark_Doodad_Nebula
[binoculars]:https://www.explainthatstuff.com/binoculars.html
[constellation]:https://spaceplace.nasa.gov/constellations/
[Fly]:https://en.wikipedia.org/wiki/Fly#/media/File:Fossil_insect_Diptera,_Brachycera_in_Baltic_amber._Age_50_Mill._years_(the_Lower_Eocene).jpg
[Musca]:https://en.wikipedia.org/wiki/Musca

---
title: 蛇夫座 Rho 附近 ê 七彩天星 kah 五彩雲
date: 2024-06-11
publishdate: 2024-06-11T11:45:00+0800
tags: [蛇夫座 Rho, 心宿二, 反射星雲, 發射星雲, 電磁波頻譜, 塗粉雲, IC 4605, 紅超巨星, 後壁光]
hero: https://apod.nasa.gov/apod/image/2406/RhoAntares_Stocks_1080_annotated.jpg
summary: 是按怎 心宿二 kah 蛇夫座 Rho 附近 ê 天區是遮爾多彩，閣遮爾 厚塗粉？
---

{{% apod %}}

- 原始文章：[Colorful Stars and Clouds near Rho Ophiuchi](https://apod.nasa.gov/apod/ap240611.html)
- 影像來源 kah 版權：[Craig Stocks](https://www.craigstocksarts.com/resume.html)
- 開放科學：[Browse 3,400+ codes in the Astrophysics Source Code Library](https://ascl.net/code/all)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 蛇夫座 Rho 附近 ê 七彩天星 kah 五彩雲
是按怎 [心宿二][Antares 1] kah [蛇夫座 Rho][Rho Ophiuchi 1] 附近 ê 天區是遮爾多彩，閣遮爾 厚塗粉？
這寡色是 天星 kah 一寡過程相濫 ê 結果。
藍色 ê [反射星雲][reflection nebulae 1]，是較幼 ê 塗粉 去予恆星光照著產生--ê。
紅色 ê [發射星雲][emission nebulae]，是氣體雲內底 ê 原子去予 [紫外光][ultraviolet] [激發][excited] 產生--ê。
有後壁光 ê [塗粉][dust] 雲，是因為伊 kā 後壁 ê 恆星光閘牢矣，所以 [看起來才會是烏--ê][appear dark]。
相片正爿頂懸是 [心宿二][Antares 2]，伊是一粒 [紅超巨星][red supergiant]，嘛是夜空中 [足光 ê 恆星][brighter stars in the night sky]。
[蛇夫座 Rho][Rho Ophiuchi 2] 恆星系統就 tī 相片倒爿 ê 藍色 [反射星雲][reflection nebula 2] 內底。
另外一个反射星雲 [IC 4605][IC 4605] 就 [tī][lies] 相片中央下底小可倚正爿遐。
這寡星雲 ê 色光是比 [人類][humans] ê 目睭看著--ê 閣較 [多彩][colorful]，in 發出 ê 光是迒過規个 [電磁波頻譜][electromagnetic spectrum]。

## [POJ] Siâ-hu-chō Rho hù-kīn ê chhit-chhái thiⁿ-chheⁿ kah ngó͘-chhái-hûn
Sī-án-chóaⁿ Sim-siù-jī kah Siâ-hu-chō Rho hù-kīn ê thian-khu sī chiah-nī to-chhái, koh chiah-nī kāu thô͘-hún?
Chit-kóa sek sī thiⁿ-chheⁿ kah chi̍t-kóa kòe-têng sio-lām ê kiat-kó.
Nâ-sek ê hoán-siā seng-hûn, sī khah iù ê thô͘-hún khì hō͘ hêng-chheⁿ-kng chiò-tio̍h sán-seng--ê.
Âng-sek ê hoat-siā seng-hûn, sī khì-thé-hûn lāi-té ê goân-chú khì hō͘ chí-gōa-kng kek-hoat sán-seng--ê.
Ū āu-piah-kng ê thô͘-hún-hûn, sī in-ūi i kā āu-piah ê hêng-chheⁿ-kng cha̍h-tiâu--ah, só͘-í khòaⁿ--khí-lâi chiah-ē sī o͘--ê.
Siòng-phìⁿ chiàⁿ-pêng téng-koân sī Sim-siù-jī, i sī chi̍t-lia̍p âng-chhiau-kū-chheⁿ, mā-sī iā-khong tiong chiok kng ê hêng-chheⁿ.
Siâ-hu-chō Rho hêng-chheⁿ hē-thóng to̍h tī siòng-phìⁿ tò-pêng ê nâ-sek hoán-siā seng-hûn lāi-té.
Lēng-gōa chi̍t-ê hoán-siā seng-hûn IC 4605 to̍h tī siòng-phìⁿ tiong-ng ē-té sió-khóa óa chiàⁿ-pêng hia.
Chit-kóa seng-hûn ê sek-kng sī pí jîn-lūi ê ba̍k-chiu khòaⁿ-tio̍h--ê koh-khah to-chhái, in hoat--chhut ê kng sī hāⁿ-kòe kui-ê tiān-chû-pho pîn-phó͘.

## [KIP] Siâ-hu-tsō Rho hù-kīn ê tshit-tshái thinn-tshenn kah ngóo-tshái-hûn
Sī-án-tsuánn Sim-siù-jī kah Siâ-hu-tsō Rho hù-kīn ê thian-khu sī tsiah-nī to-tshái, koh tsiah-nī kāu thôo-hún?
Tsit-kuá sik sī thinn-tshenn kah tsi̍t-kuá kuè-tîng sio-lām ê kiat-kó.
Nâ-sik ê huán-siā sing-hûn, sī khah iù ê thôo-hún khì hōo hîng-tshenn-kng tsiò-tio̍h sán-sing--ê.
Âng-sik ê huat-siā sing-hûn, sī khì-thé-hûn lāi-té ê guân-tsú khì hōo tsí-guā-kng kik-huat sán-sing--ê.
Ū āu-piah-kng ê thôo-hún-hûn, sī in-uī i kā āu-piah ê hîng-tshenn-kng tsa̍h-tiâu--ah, sóo-í khuànn--khí-lâi tsiah-ē sī oo--ê.
Siòng-phìnn tsiànn-pîng tíng-kuân sī Sim-siù-jī, i sī tsi̍t-lia̍p âng-tshiau-kū-tshenn, mā-sī iā-khong tiong tsiok kng ê hîng-tshenn.
Siâ-hu-tsō Rho hîng-tshenn hē-thóng to̍h tī siòng-phìnn tò-pîng ê nâ-sik huán-siā sing-hûn lāi-té.
Līng-guā tsi̍t-ê huán-siā sing-hûn IC 4605 to̍h tī siòng-phìnn tiong-ng ē-té sió-khuá uá tsiànn-pîng hia.
Tsit-kuá sing-hûn ê sik-kng sī pí jîn-luī ê ba̍k-tsiu khuànn-tio̍h--ê koh-khah to-tshái, in huat--tshut ê kng sī hānn-kuè kui-ê tiān-tsû-pho pîn-phóo.

## [English] Colorful Stars and Clouds near Rho Ophiuchi
Why is the sky near [Antares][Antares 1] and [Rho Ophiuchi][Rho Ophiuchi 1] so colorful, yet dusty?
The colors result from a mixture of objects and processes.
Fine dust -- illuminated by starlight -- produces blue [reflection nebulae][reflection nebulae 1].
Gaseous clouds whose atoms are [excited][excited] by [ultraviolet][ultraviolet] starlight produce reddish [emission nebulae][emission nebulae].
Backlit [dust][dust] clouds block starlight and so [appear dark][appear dark].
[Antares][Antares 2], a [red supergiant][red supergiant] and one of the [brighter stars in the night sky][brighter stars in the night sky], lights up the yellow-red clouds on the upper right of the featured image.
The [Rho Ophiuchi][Rho Ophiuchi 2] star system lies at the center of the blue [reflection nebula][reflection nebula 2] on the left, while a different reflection nebula, [IC 4605][IC 4605], [lies][lies] just below and right of the image center.
These star clouds are even more [colorful][colorful] than [humans][humans] can see, emitting light across the [electromagnetic spectrum][electromagnetic spectrum].

## 詞彙學習（漢羅/POJ/KIP/華語/English）
- 【蛇夫座 Rho】Siâ-hu-chō/Siâ-hu-tsō/蛇夫座 Rho/Rho Ophiuchi
- 【心宿二】Sim-siù-jī/Sim-siù-jī/心宿二/Antares
- 【反射星雲】hoán-siā seng-hûn/huán-siā sing-hûn/反射星雲/reflection nebulae
- 【發射星雲】hoat-siā seng-hûn/huat-siā sing-hûn/發射星雲/emission nebulae
- 【紅超巨星】âng-chhiau-kū-chheⁿ/âng-tshiau-kū-tshenn/紅超巨星/red supergiant
- 【後壁光】āu-piah-kng/āu-piah-kng/背光/backlit
- 【電磁波頻譜】tiān-chû-pho pîn-phó͘/tiān-tsû-pho pîn-phóo/電磁波頻譜/electromagnetic spectrum
- 【塗粉雲】thô͘-hún-hûn/thôo-hún-hûn/塵埃雲/dust cloud
- 【IC 4605】IC sù-lio̍k-khòng-ngó͘/IC sù-lio̍k-khòng-ngóo/IC 4605/IC 4605

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[Antares 1]:https://en.wikipedia.org/wiki/Antares
[Rho Ophiuchi 1]:https://en.wikipedia.org/wiki/Rho_Ophiuchi_cloud_complex
[reflection nebulae 1]:https://apod.nasa.gov/apod/reflection_nebulae.html
[excited]:https://i.pinimg.com/736x/5f/02/9e/5f029e83ee5a6c667a6a70cb18202307.jpg
[ultraviolet]:https://science.nasa.gov/ems/10_ultravioletwaves
[emission nebulae]:https://apod.nasa.gov/apod/ap210214.html
[dust]:https://apod.nasa.gov/apod/ap030706.html
[appear dark]:https://apod.nasa.gov/apod/ap230129.html
[Antares 2]:http://stars.astro.illinois.edu/sow/antares.html
[red supergiant]:http://hyperphysics.phy-astr.gsu.edu/hbase/astro/redsup.html
[brighter stars in the night sky]:https://en.wikipedia.org/wiki/List_of_brightest_stars#Table
[Rho Ophiuchi 2]:https://en.wikipedia.org/wiki/Rho_Ophiuchi
[reflection nebula 2]:https://en.wikipedia.org/wiki/Reflection_nebula
[IC 4605]:https://www.astrobin.com/migind/C/
[lies]:https://apod.nasa.gov/apod/ap090615.html
[colorful]:https://spaceplace.nasa.gov/color-your-universe-game/en/
[humans]:https://apod.nasa.gov/apod/ap190818.html
[electromagnetic spectrum]:https://science.nasa.gov/ems/01_intro

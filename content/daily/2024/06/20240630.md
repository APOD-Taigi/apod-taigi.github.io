---
title: 地球 peh 起來：重新處理 ê 影片
date: 2024-06-30
publishdate: 2024-06-30T11:45:00+0800
tags: [free2share, 影片, 地球, 月球, 阿波羅 8 號, 阿波羅 11 號]
hero: https://www.youtube.com/watch?v=1R5QqhPq1Ik
summary: 這支影片 12 秒開始，有一粒地球 peh 起來矣！
categories: [podcast]
vocals: [阿錕]
---

{{% apod %}}

- 原始文章：[Earthrise: A Video Reconstruction](https://apod.nasa.gov/apod/ap240630.html)
- 影片來源：[NASA][NASA], [SVS][SVS], [Apollo 8][Apollo 8] 船員；首席動畫師：[Ernie Wright][Ernie Wright]；音樂：[C Major Prelude](https://en.wikipedia.org/wiki/Prelude_and_Fugue_in_C_major,_BWV_846) by [Johann Sebastian Bach](https://en.wikipedia.org/wiki/Johann_Sebastian_Bach)
- [NASA Administrator Remembers Earthrise Photographer William Anders](https://www.nasa.gov/news-release/nasa-administrator-remembers-apollo-astronaut-williams-anders/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clyx7k4eg0ecz01yddd8g7wmw" >}}

## [漢羅] 地球 peh 起來：重新處理過 ê 影片
這支影片 ùi 12 秒開始，有一粒 [地球 peh 起來][rise of the Earth] 矣！
一直到 55.5 年前，人類毋捌看過地球 ùi 月球邊緣 peh 起來，所以這个景色予 [阿波羅 8 號][Apollo 8 a] 太空船 ê 船員感覺足心適--ê。
這寡 [船員][crew] [隨開始][scrambled] 翕 [阿波羅 8 號][Apollo 8 b] 踅月球行 ê [各種精彩景色][stunning vista]。
這支 [影片][featured video] 是用現代技術 tùi 彼陣翕 ê 影片重新處理過，予伊看起來敢若是現代 ê 電影。
咱 [熟似][icon rising] ê [地球][our Earth] tī 咱 [無熟似 ê 月球景色][unfamiliar moonscape] 中 peh 起來。
這規个景色 kah 咱 tī 地球看著 [月球 peh 起來][more familiar moonrise] ê 概念顛倒反。
對足濟人來講，這个景色嘛提醒咱是一个性命共同體：
這粒 [藍色大理石][blue marble]，就是咱生活 ê 所在。
[這支 2 分鐘 ê 影片][two-minute video] 毋是縮時攝影影片，這是 ùi [阿波羅 8 號][Apollo 8 c] 窗仔看著 ê 景色，這是地球 peh 起來 ê 誠實速度。
經過 7 個月 ê 3 擺任務，來到 [阿波羅 11 號][Apollo 11] 任務，太空船毋但踅月球咧行，太空人總算是 [登陸月球][land on it] 矣。

## [POJ] Tē-kiû peh--khí-lâi: Tiông-sin chhú-lí kòe ê Iáⁿ-phìⁿ
Chit-ki iáⁿ-phìⁿ ùi 12 bió khai-sí, ū chi̍t-lia̍p Tē-kiû peh--khí-lâi--ah!
It-ti̍t kàu 55.5 ní-chêng, jîn-lūi m̄-bat khòaⁿ-kòe Tē-kiû ùi Goe̍h-kiû pian-iân peh--khí-lâi, só͘-í chit-ê kéng-sek hō͘ A-pho-lô 8 hō thài-khong-chûn ê chûn-oân kám-kak chiok sim-sek--ê.
Chit kóa chûn-oân sûi khai-sí hip A-pho-lô 8 hō se̍h Goe̍h-kiû kiâⁿ ê kok-chióng cheng-chhái kéng-sek.
Chit-ki iáⁿ-phìⁿ sī iōng hiān-tāi ki-su̍t tùi hit-chūn hip--ê iáⁿ-phìⁿ tiông-sin chhú-lí kòe, hō͘ i khòaⁿ--khí-lâi káⁿ-ná sī hiān-tāi ê tiān-iáⁿ.
Lán se̍k-sāi ê Tē-kiû tī lán bô se̍k-sāi ê Goe̍h-kiû kéng-sek tiong peh--khí-lâi.
Che kui-ê kéng-sek kah lán tī Tē-kiû khòaⁿ--tio̍h Goe̍h-kiû peh--khí-lâi ê kài-liām tian-tò-péng.
Tùi chiok chē lâng lâi-kóng, chit-ê kéng-sek mā thê-chhíⁿ lán sī chi̍t-ê sèⁿ-miā kiōng-tông-thé:
Chit lia̍p nâ-sek tāi-lí-chio̍h, to̍h-sī lán seng-oa̍h ê só͘-chāi.
Chit-ki 2 hun-cheng ê iáⁿ-phìⁿ m̄-sī sok-sî-liap-iáⁿ iáⁿ-phìⁿ, che-sī ùi A-pho-lô 8 hō thang-á khòaⁿ--tio̍h ê kéng-sek, che sī Tē-kiû peh--khí-lâi ê chiâⁿ-si̍t sok-tō͘.
Keng-kòe 7 kò goe̍h ê 3 pái jīm-bū, lâi-kàu A-pho-lô 11 hō jīm-bū, Thài-khong-chûn m̄-nā se̍h Goe̍h-kiû leh kiâⁿ, Thài-khong-jîn chóng-sǹg sī teng-lio̍k Goe̍h-kiû--ah.

## [KIP] Tē-kiû peh--khí-lâi: Tiông-sin tshú-lí kuè ê Iánn-phìnn
Tsit-ki iánn-phìnn uì 12 bió khai-sí, ū tsi̍t-lia̍p Tē-kiû peh--khí-lâi--ah!
It-ti̍t kàu 55.5 ní-tsîng, jîn-luī m̄-bat khuànn-kuè Tē-kiû uì Gue̍h-kiû pian-iân peh--khí-lâi, sóo-í tsit-ê kíng-sik hōo A-pho-lô 8 hō thài-khong-tsûn ê tsûn-uân kám-kak tsiok sim-sik--ê.
Tsit kuá tsûn-uân suî khai-sí hip A-pho-lô 8 hō se̍h Gue̍h-kiû kiânn ê kok-tsióng tsing-tshái kíng-sik.
Tsit-ki iánn-phìnn sī iōng hiān-tāi ki-su̍t tuì hit-tsūn hip--ê iánn-phìnn tiông-sin tshú-lí kuè, hōo i khuànn--khí-lâi kánn-ná sī hiān-tāi ê tiān-iánn.
Lán si̍k-sāi ê Tē-kiû tī lán bô si̍k-sāi ê Gue̍h-kiû kíng-sik tiong peh--khí-lâi.
Tse kui-ê kíng-sik kah lán tī Tē-kiû khuànn--tio̍h Gue̍h-kiû peh--khí-lâi ê kài-liām tian-tò-píng.
Tuì tsiok tsē lâng lâi-kóng, tsit-ê kíng-sik mā thê-tshínn lán sī tsi̍t-ê sènn-miā kiōng-tông-thé:
Tsit lia̍p nâ-sik tāi-lí-tsio̍h, to̍h-sī lán sing-ua̍h ê sóo-tsāi.
Tsit-ki 2 hun-tsing ê iánn-phìnn m̄-sī sok-sî-liap-iánn iánn-phìnn, tse-sī uì A-pho-lô 8 hō thang-á khuànn--tio̍h ê kíng-sik, tse sī Tē-kiû peh--khí-lâi ê tsiânn-si̍t sok-tōo.
King-kuè 7 kò gue̍h ê 3 pái jīm-bū, lâi-kàu A-pho-lô 11 hō jīm-bū, Thài-khong-tsûn m̄-nā se̍h Gue̍h-kiû leh kiânn, Thài-khong-jîn tsóng-sǹg sī ting-lio̍k Gue̍h-kiû--ah.

## [English] Earthrise: A Video Reconstruction
About 12 seconds into this video, something unusual happens.
The Earth begins to rise.
Never seen by humans before, the [rise of the Earth][rise of the Earth] over the limb of the Moon occurred about 55.5 years ago and surprised and amazed the crew of [Apollo 8][Apollo 8 a].
The [crew][crew] immediately [scrambled][scrambled] to take still images of the [stunning vista][stunning vista] caused by [Apollo 8][Apollo 8 b]'s orbit around the Moon.
The [featured video][featured video] is a modern reconstruction of the event as it would have looked were it recorded with a modern movie camera.
The colorful orb of [our Earth][our Earth] stood out as a familiar [icon rising][icon rising] above a distant and [unfamiliar moonscape][unfamiliar moonscape], the whole scene the conceptual reverse of a [more familiar moonrise][more familiar moonrise] as seen from Earth.
To many, the scene also spoke about the unity of humanity: that big [blue marble][blue marble] -- that's us -- we all live there.
The [two-minute video][two-minute video] is not time-lapse -- this is the real speed of the Earth rising through the windows of [Apollo 8][Apollo 8 c].
Seven months and three missions later, [Apollo 11][Apollo 11] astronauts would not only circle Earth's moon, but [land on it][land on it].

## 詞彙學習

|漢羅|POJ|KIP|華語|English|
|-|-|-|-|-|
|阿波羅 8 號|A-pho-lô peh hō|A-pho-lô peh hō|阿波羅 8 號|Apollo 8|
|阿波羅 11 號|A-pho-lô cha̍p-it hō|A-pho-lô tsa̍p-it hō|阿波羅 11 號|Apollo 11|
|藍色大理石|nâ-sek tāi-lí-chio̍h|nâ-sik tāi-lí-tsio̍h|藍色大理石|blue marble|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]: https://creativecommons.org/licenses/by-nc-nd/2.0/
[NASA]: https://www.nasa.gov/
[SVS]: https://svs.gsfc.nasa.gov/
[Apollo 8]: https://www.nasa.gov/missions/apollo/apollo-8-mission-details/
[Ernie Wright]: https://newsroom.usra.edu/usras-ernest-wright-awarded-nasas-exceptional-public-achievement-award/
[USRA]: https://www.usra.edu/

[rise of the Earth]:https://apod.nasa.gov/apod/ap150906.html
[Apollo 8 a]:https://www.nasa.gov/mission/apollo-8/
[crew]:https://www.nasa.gov/image-article/apollo-8-astronaut-bill-anders-captures-earthrise/
[scrambled]:https://science.nasa.gov/resource/the-story-behind-apollo-8s-famous-earthrise-photo/
[stunning vista]:https://www.nasa.gov/image-article/earthrise-3/
[Apollo 8 b]:https://www.pbs.org/wgbh/americanexperience/features/moon-apollo-8-insider-stories/
[featured video]:https://svs.gsfc.nasa.gov/cgi-bin/details.cgi?aid=4593
[our Earth]:https://science.nasa.gov/earth/facts/
[icon rising]:https://svs.gsfc.nasa.gov/4129
[unfamiliar moonscape]:https://apod.nasa.gov/apod/ap031109.html
[more familiar moonrise]:https://apod.nasa.gov/apod/ap170616.html
[blue marble]:https://en.wikipedia.org/wiki/The_Blue_Marble
[two-minute video]:https://youtu.be/1R5QqhPq1Ik
[Apollo 8 c]:https://www.nytimes.com/2018/12/21/science/earthrise-moon-apollo-nasa.html
[Apollo 11]:https://www.nasa.gov/mission_pages/apollo/missions/apollo11.html
[land on it]:https://apod.nasa.gov/apod/ap981004.html

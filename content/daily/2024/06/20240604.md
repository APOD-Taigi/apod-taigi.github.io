---
title: Pons-Brooks 彗星 出現 顛倒方向 ê 彗尾
date: 2024-06-04
publishdate: 2024-06-04T11:45:00+0800
tags: [Pons-Brooks 彗星, 彗尾, 離子尾溜, 彗鬚, 塗粉尾溜, 太陽風, 天兔座 Alpha 星, Namibia 共合國, 外太陽系]
hero: https://apod.nasa.gov/apod/image/2406/Comet12P_Ligustri_960.jpg
summary: 是按怎 Pons-Brooks 彗星 這馬有一个顛倒方向 ê 彗尾？
---

{{% apod %}}

- 原始文章：[Comet Pons-Brooks Develops Opposing Tails](https://apod.nasa.gov/apod/ap240604.html)
- 影像來源 kah 版權：[Rolando Ligustri](https://www.instagram.com/rolandoligustri/) & Lukas Demetz
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] Pons-Brooks 彗星 出現 顛倒方向 ê 彗尾
是按怎 [Pons-Brooks 彗星][Comet Pons-Brooks] 這馬有一个顛倒方向 ê 彗尾？
咱會當 tī 相片內底看著這个 [足壯觀][spectacular tail] ê 藍色 [離子尾溜][ion tail]。
離子尾溜是去予 [太陽風][solar wind] 直接 [歕][pushed] 出來--ê。
倒爿頂懸咧發光 ê 彼个，就是 [彗星 12P/Pons–Brooks][Comet 12P/Pons–Brooks] ê 中央彗鬚。
Ùi [彗鬚][coma] 湠出來 ê [塗粉尾溜][dust tail] ê 形體 就敢若是一支葵扇，大部份是湠去倒爿。
塗粉尾溜 去予 [日光 ê 輻射壓力][pressure of sunlight] 歕出來，速度是愈來愈慢，綴彗星 ê 軌道咧行。
[Ùi 一寡角度來看][some viewing angles]，塗粉尾溜 kah 離子尾溜 就敢若 tī [顛倒方向][opposite]。
[這張][featured image] 頂禮拜 tī [Namibia 共合國][Namibia] 翕 ê 相片底部，有一粒遙遠明亮 ê [天兔座 Alpha 星][Alpha Leporis]。
2 工前，這粒彗星才拄行過 kah [地球][Earth] 上近倚點，欲 [轉去][glides] 外[太陽系][Solar System] 矣。
伊這馬是愈來愈暗，若是欲看著伊，ùi 南半球會較好揣。

## [POJ] Pons-Brooks Hūi-chheⁿ chhut-hiān tian-tò hong-hiòng ê Hūi-bóe
Sī-án-chóaⁿ Pons-Brooks hūi-chheⁿ chit-má ū chi̍t-ê tian-tò hong-hiòng ê hūi-bóe?
Lán ē-tàng tī siòng-phìⁿ lāi-té khòaⁿ-tio̍h chit-ê chiok chòng-koan ê nâ-sek lī-chú bóe-liu.
Lī-chú bóe-liu sī khì hō͘ thài-iông-hong ti̍t-chiap pûn--chhut-lâi--ê.
Tò-pêng téng-koân leh hoat-kng ê hit-ê, to̍h sī hūi-chheⁿ 12P/Pons–Brooks ê tiong-ng hūi chhiu.
Ùi hūi-chhiu thòaⁿ--chhut-lâi ê thô͘-hún bóe-liu ê hêng-thé to̍h káⁿ-ná sī chi̍t-ki khôe-sìⁿ, tōa-pō͘-hūn sī thòaⁿ khì tò-pêng.
Thô͘-hún bóe-liu khì hō͘ ji̍t-kng ê hok-siā ap-le̍k pûn--chhut-lâi, sok-tō͘ sī lú-lâi-lú bān, tòe hūi-chheⁿ ê kúi-tō leh kiâⁿ.
Ùi chi̍t-kóa kak-tō͘ lâi-khòaⁿ, thô͘-hún bóe-liu kah lī-chú bóe-liu to̍h kán-ná tī tian-tò hong-hiòng.
Chit-tiuⁿ Téng-lé-pài tī Namibia kiōng-hô-kok hip ê siòng-phìⁿ té-pō͘, ū chi̍t-lia̍p iâu-oán bêng-liāng ê Thian-thò͘-chō Alpha chheⁿ.
2 kang chêng, chit lia̍p hūi-chheⁿ chiah tú kiâⁿ-kòe kah Tē-kiû siōng óa hit-tiám, beh tńg-khì Gōa Thài-iông-hē--ah.
I chit-má sī lú-lâi-lú àm, nā-sī beh khòaⁿ-tio̍h i, ùi lâm-póaⁿ-kiû ē khah hó-chhōe.

## [KIP] Pons-Brooks Huī-tshenn tshut-hiān tian-tò hong-hiòng ê Huī-bué
Sī-án-tsuánn Pons-Brooks huī-tshenn tsit-má ū tsi̍t-ê tian-tò hong-hiòng ê huī-bué?
Lán ē-tàng tī siòng-phìnn lāi-té khuànn-tio̍h tsit-ê tsiok tsòng-kuan ê nâ-sik lī-tsú bué-liu.
Lī-tsú bué-liu sī khì hōo thài-iông-hong ti̍t-tsiap pûn--tshut-lâi--ê.
Tò-pîng tíng-kuân leh huat-kng ê hit-ê, to̍h sī huī-tshenn 12P/Pons–Brooks ê tiong-ng huī tshiu.
Uì huī-tshiu thuànn--tshut-lâi ê thôo-hún bué-liu ê hîng-thé to̍h kánn-ná sī tsi̍t-ki khuê-sìnn, tuā-pōo-hūn sī thuànn khì tò-pîng.
Thôo-hún bué-liu khì hōo ji̍t-kng ê hok-siā ap-li̍k pûn--tshut-lâi, sok-tōo sī lú-lâi-lú bān, tuè huī-tshenn ê kuí-tō leh kiânn.
Uì tsi̍t-kuá kak-tōo lâi-khuànn, thôo-hún bué-liu kah lī-tsú bué-liu to̍h kán-ná tī tian-tò hong-hiòng.
Tsit-tiunn Tíng-lé-pài tī Namibia kiōng-hô-kok hip ê siòng-phìnn té-pōo, ū tsi̍t-lia̍p iâu-uán bîng-liāng ê Thian-thòo-tsō Alpha tshenn.
2 kang tsîng, tsit lia̍p huī-tshenn tsiah tú kiânn-kuè kah Tē-kiû siōng uá hit-tiám, beh tńg-khì Guā Thài-iông-hē--ah.
I tsit-má sī lú-lâi-lú àm, nā-sī beh khuànn-tio̍h i, uì lâm-puánn-kiû ē khah hó-tshuē.

## [English] Comet Pons-Brooks Develops Opposing Tails
Why does [Comet Pons-Brooks][Comet Pons-Brooks] now have tails pointing in opposite directions?
The most [spectacular tail][spectacular tail] is the blue-glowing [ion tail][ion tail] that is visible flowing down the image.
The ion tail is [pushed][pushed] directly out from the Sun by the [solar wind][solar wind].
On the upper right is the glowing central coma of [Comet 12P/Pons–Brooks][Comet 12P/Pons–Brooks].
Fanning out from the [coma][coma], mostly to the left, is the comet's [dust tail][dust tail].
Pushed out and slowed down by the [pressure of sunlight][pressure of sunlight], the dust tail tends to trail the comet along its orbit and, from [some viewing angles][some viewing angles], can appear [opposite][opposite] to the ion tail.
The distant, bright star [Alpha Leporis][Alpha Leporis] is seen at the bottom of the [featured image][featured image] captured last week from [Namibia][Namibia].
Two days ago, the comet passed its closest to the [Earth][Earth] and is now best visible from southern skies as it dims and [glides][glides] back to the outer [Solar System][Solar System].

## 詞彙學習（漢羅/POJ/KIP/華語/English）
- 【Pons-Brooks 彗星】Pons-Brooks Hūi-chheⁿ/Pons-Brooks Huī-tshenn/龐斯布魯克斯彗星/Comet Pons-Brooks
- 【彗尾】hūi-bóe/huī-bué/彗尾/comet tail
- 【離子尾溜】lī-chú bóe-liu/lī-chú bóe-liu/離子尾/ion tail
- 【塗粉尾溜】thô͘-hún bóe-liu/thôo-hún bué-liu/灰塵尾/dust tail
- 【彗鬚】hūi-chhiu/huī-tshiu/彗髮/coma
- 【太陽風】thài-iông-hong/thài-iông-hong/太陽風/solar wind
- 【天兔座 Alpha 星】Thian-thò͘-chō Alpha chheⁿ/Thian-thòo-tsō Alpha tshenn/天兔座 Alpha 星/Alpha Leporis
- 【Namibia 共合國】Namibia kiōng-hô-kok/Namibia kiōng-hô-kok/納米比亞共合國/Republic of Namibia
- 【外太陽系】Gōa Thài-iông-hē/Guā Thài-iông-hē/外太陽系/outer Solar System

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[Comet Pons-Brooks]:https://spaceplace.nasa.gov/comets/
[spectacular tail]:https://apod.nasa.gov/apod/ap210308.html
[ion tail]:https://astronomy.swin.edu.au/cosmos/c/Cometary+Gas+Tail
[pushed]:https://apod.nasa.gov/apod/ap220110.html
[solar wind]:https://science.nasa.gov/resource/the-solar-wind-across-our-solar-system/
[Comet 12P/Pons–Brooks]:https://en.wikipedia.org/wiki/12P/Pons%E2%80%93Brooks
[coma]:https://en.wikipedia.org/wiki/Coma_(comet)
[dust tail]:https://astronomy.swin.edu.au/cosmos/C/Cometary+Dust+Tail
[pressure of sunlight]:https://en.wikipedia.org/wiki/Poynting%E2%80%93Robertson_effect
[some viewing angles]:https://spaceplace.nasa.gov/comets/en/anatomy-of-a-comet.en.jpg
[opposite]:https://apod.nasa.gov/apod/ap190624.html
[Alpha Leporis]:https://en.wikipedia.org/wiki/Alpha_Leporis
[featured image]:https://www.facebook.com/photo/?fbid=8297831726911868&set=a.100321199996336
[Namibia]:https://en.wikipedia.org/wiki/Namibia
[Earth]:https://apod.nasa.gov/apod/ap220206.html
[glides]:https://youtu.be/L9mrTdYhOHg
[Solar System]:https://apod.nasa.gov/apod/ap220911.html

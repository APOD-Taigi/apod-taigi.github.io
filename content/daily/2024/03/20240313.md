---
title: 海鷗星雲
date: 2024-03-13
publishdate: 2024-03-13T11:45:00+0800
tags: [海鷗星雲, 天狼星, 大犬座 alpha 星, Sh2-296, IC 2177, NGC 2327, 超新星爆炸, 大犬座 FN 星, 弓形衝擊波, OB1 星協, 銀河盤, 水素, 發射星雲, 反射星雲]
hero: https://apod.nasa.gov/apod/image/2403/Seagull_Lacroce_1080.jpg
summary: 這規片發光氣體塗粉雲，對 地球 ê 天文學家來講，看起來敢若是一隻鳥仔，所以伊才會提著這个外號，海鷗星雲。
categories: [podcast]
vocals: [阿錕]
---

{{% apod %}}

- 原始文章：[The Seagull Nebula](https://apod.nasa.gov/apod/ap240313.html)
- 影像來源 kah 版權：[Gianni Lacroce](https://www.flickr.com/photos/194921065@N03/)
- 超空間：[APOD 亂數產生器](https://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clv85aeqa06yi01vv7kgqglrr" >}}

## [漢羅] 海鷗星雲
這規片發光氣體塗粉雲，對 [地球][from planet Earth] ê 天文學家來講，看起來敢若是一隻鳥仔，所以伊才會提著這个外號，[海鷗星雲][Seagull Nebula]。
這隻 [宇宙鳥仔][cosmic bird] ê [肖像][This portrait] 包括了銀河盤，闊度有 2.5 度，就 tī 天狼星 [方向附近][near the direction]。
[天狼星][Sirius] 是 [大犬座][Canis Major]（大隻狗星座）ê alpha 星。
是講，[這區][the region] 嘛有其他目錄 ê 天體，像有名 ê [NGC 2327][NGC 2327]，伊是一个實密、厚塗粉 ê 發射星雲 kah 反射星雲，內底有一粒大質量恆星，這部份就是 [海鷗 ê 頭][bird's head]。
這規片海鷗星雲去予編做 Sh2-296 抑是 IC 2177，應該是連紲 ê 超新星爆炸 產生幾若重 [大型外殼結構 ê 一部份][Likely part of a larger shell structure]。
Tī 中央正爿下跤 彼个顯目 ê 藍色光弧，是 ùi [大犬座 FN 星][FN Canis Majoris] 噴出來 ê 弓形衝擊波。
這个複雜 ê 氣體塗粉雲主要是成份是發紅光 ê 水素原子。
伊 kah [大犬座 ê OB1][Canis Majoris OB1] 星協 tī 天頂佔 200 光年闊，就 tī 離咱 3800 光年遠 ê 海鷗星雲 遐。

## [POJ] Hái-o͘-seng-hûn
Che kui-phìⁿ hoat-kng khì-thé thô͘-hún hûn, tùi Tē-kiû ê thian-bûn ha̍k-ka lâi kóng, khòaⁿ--khí-lâi ká-ná sī chi̍t-chiah chiáu-á, só͘-í i chiah ē the̍h-tio̍h chit-ê gōa-hō, Hái-o͘-seng-hûn.
Chit chiah ú-tiū chiáu-á ê siàu-siōng pau-koat liáu Gîn-hô-pôaⁿ, khoah-tō͘ ū 2.5 tō͘, to̍h tī Thian-lông-chheⁿ hong-hiòng hù-kīn.
Thian-lông-chheⁿ sī Tōa-khián-chō (tōa-chiah káu seng-chō) ê alpha chheⁿ.
Sī-kóng, chit-khu mā ū kî-thaⁿ bo̍k-lio̍k ê thian-thé, chhiūⁿ ū-miâ ê NGC 2327, i sī chi̍t-ê cha̍t-ba̍t, kāu thô͘-hún ê hoat-siā seng-hûn kah hoán-siā seng-hûn, lāi-té ū chi̍t-lia̍p tōa chit-liōng hêng-chheⁿ, chit pō͘-hūn to̍h-sī Hái-o͘ ê thâu.
Che kui-phìⁿ Hái-o͘-seng-hûn khì hō͘ pian chò Sh2-296 ia̍h-sī IC 2177, èng-kai sī liân-sòa ê chhiau-sin-seng po̍k-chà sán-seng kúi-ā têng tōa-hêng gōa-khak kiat-kò͘ ê chi̍t-pō͘-hūn.
Tī tiong-ng chiàⁿ-pêng ē-kha hit-ê hiáⁿ-ba̍k ê nâ-sek kng-hô͘, sī ùi Tāi-khián-chō FN chhiⁿ phùn--chhut-lâi ê kiong-hêng chhiong-kek-pho.
Chit-ê ho̍k-cha̍p ê khì-thé thô͘-hún-hûn chú-iàu sī sêng-hūn sī hoat âng-kng ê chúi-sò͘ goân-chú.
I kah Tāi-khián-chō ê OB1 seng-hia̍p tī thiⁿ-téng chiàm 200 kng-nî khoah, to̍h tī lī lán 3800 kng-nî hn̄g ê Hái-o͘-seng-hûn hiah.

## [KIP] Hái-oo-sing-hûn
Tse kui-phìnn huat-kng khì-thé thôo-hún hûn, tuì Tē-kiû ê thian-bûn ha̍k-ka lâi kóng, khuànn--khí-lâi ká-ná sī tsi̍t-tsiah tsiáu-á, sóo-í i tsiah ē the̍h-tio̍h tsit-ê guā-hō, Hái-oo-sing-hûn.
Tsit tsiah ú-tiū tsiáu-á ê siàu-siōng pau-kuat liáu Gîn-hô-puânn, khuah-tōo ū 2.5 tōo, to̍h tī Thian-lông-tshenn hong-hiòng hù-kīn.
Thian-lông-tshenn sī Tuā-khián-tsō (tuā-tsiah káu sing-tsō) ê alpha tshenn.
Sī-kóng, tsit-khu mā ū kî-thann bo̍k-lio̍k ê thian-thé, tshiūnn ū-miâ ê NGC 2327, i sī tsi̍t-ê tsa̍t-ba̍t, kāu thôo-hún ê huat-siā sing-hûn kah huán-siā sing-hûn, lāi-té ū tsi̍t-lia̍p tuā tsit-liōng hîng-tshenn, tsit pōo-hūn to̍h-sī Hái-oo ê thâu.
Tse kui-phìnn Hái-oo-sing-hûn khì hōo pian tsò Sh2-296 ia̍h-sī IC 2177, ìng-kai sī liân-suà ê tshiau-sin-sing po̍k-tsà sán-sing kuí-ā tîng tuā-hîng guā-khak kiat-kòo ê tsi̍t-pōo-hūn.
Tī tiong-ng tsiànn-pîng ē-kha hit-ê hiánn-ba̍k ê nâ-sik kng-hôo, sī uì Tāi-khián-tsō FN tshinn phùn--tshut-lâi ê kiong-hîng tshiong-kik-pho.
Tsit-ê ho̍k-tsa̍p ê khì-thé thôo-hún-hûn tsú-iàu sī sîng-hūn sī huat âng-kng ê tsuí-sòo guân-tsú.
I kah Tāi-khián-tsō ê OB1 sing-hia̍p tī thinn-tíng tsiàm 200 kng-nî khuah, to̍h tī lī lán 3800 kng-nî hn̄g ê Hái-oo-sing-hûn hiah.

## [English] The Seagull Nebula
A broad expanse of glowing gas and dust presents a bird-like visage to astronomers [from planet Earth][from planet Earth], suggesting its popular moniker: the [Seagull Nebula][Seagull Nebula].
[This portrait][This portrait] of the [cosmic bird][cosmic bird] covers a 2.5-degree wide swath across the plane of the Milky Way, [near the direction][near the direction] of [Sirius][Sirius], alpha star of the constellation of the Big Dog ([Canis Major][Canis Major]).
Of course, [the region][the region] includes objects with other catalog designations: notably [NGC 2327][NGC 2327], a compact, dusty emission and reflection nebula with an embedded massive star that forms the [bird's head][bird's head].
[Likely part of a larger shell structure][Likely part of a larger shell structure] swept up by successive supernova explosions, the broad Seagull Nebula is cataloged as Sh2-296 and IC 2177.
The prominent bluish arc below and right of center is a bow shock from runaway star [FN Canis Majoris][FN Canis Majoris].
Dominated by the reddish glow of atomic hydrogen, this complex of gas and dust clouds with other stars of the [Canis Majoris OB1][Likely part of a larger shell structure] association spans over 200 light-years at the Seagull Nebula's estimated 3,800 light-year distance.

## 詞彙學習

|漢羅|POJ|KIP|華語|English|
|-|-|-|-|-|
|海鷗星雲|Hái-o͘-seng-hûn|Hái-oo-sing-hûn|海鷗星雲|the Seagull Nebula|
|天狼星|Thian-lông-chhiⁿ|Thian-lông-tshinn|天狼星|Sirius|
|大犬座 alpha 星|Tāi-khián-chō alpha chhiⁿ|Tāi-khián-tsō alpha tshinn|大犬座 alpha|alpha Canis Major|
|Sh2-296|S-H-two jī-kiú-lio̍k|S-H-two jī-kiú-lio̍k|Sh2-296|Sh2-296|
|IC 2177|I-C jī-it-chhit-chhit|I-C jī-it-tshit-tshit|IC 2177|IC 2177|
|NGC 2327|NGC jī-sam-jī-chhit|NGC jī-sam-jī-tshit|NGC 2327|NGC 2327|
|超新星爆炸|chhiau-sin-seng po̍k-chà|tshiau-sin-sing po̍k-tsà|超新星爆炸|supernova explosion|
|大犬座 FN 星|Tāi-khián-chō F-N chhiⁿ|Tāi-khián-tsō F-N tshinn|大犬座 FN|FN Canis Majoris|
|弓形衝擊波|kiong-hêng chhiong-kek-pho|kiong-hîng tshiong-kik-pho|弓形衝擊波|bow shock|
|OB1 星協|OB-one seng-hia̍p|OB-one sing-hia̍p|OB1 星協|OB1 association|
|銀河盤|Gîn-hô-pôaⁿ|Gîn-hô-puânn|銀河盤|the plane of the Milky Way|
|水素|chúi-sò͘|tsuí-sòo|氫|hydrogen|
|發射星雲|hoat-siā seng-hûn|huát-siā sing-hûn|發射星雲|emission nebula|
|反射星雲|hoán-siā seng-hûn|huán-siā sing-hûn|反射星雲|reflection nebula|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[from planet Earth]:https://apod.nasa.gov/apod/ap090411.html
[Seagull Nebula]:https://www.nebulaphotos.com/ngc-ic/ic2177/
[This portrait]:https://www.flickr.com/photos/194921065@N03/
[cosmic bird]:https://apod.nasa.gov/apod/ap230620.html
[near the direction]:http://www.eanet.com/kodama/astro/2007/0216a/index.htm
[Sirius]:https://apod.nasa.gov/apod/ap161215.html
[Canis Major]:https://en.wikipedia.org/wiki/Canis_Major
[the region]:http://www.youtube.com/watch?v=SLW7uPs7hS0
[NGC 2327]:https://theskylive.com/sky/deepsky/ngc2327-object
[bird's head]:https://petcube.com/blog/content/images/2021/03/IMG_1796--1-.png
[Likely part of a larger shell structure]:https://ui.adsabs.harvard.edu/abs/2019A%26A...628A..44F/abstract
[FN Canis Majoris]:https://en.wikipedia.org/wiki/FN_Canis_Majoris
[Canis Majoris OB1]:https://ui.adsabs.harvard.edu/abs/2019A%26A...628A..44F/abstract

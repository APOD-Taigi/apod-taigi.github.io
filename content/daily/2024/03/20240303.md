---
title: 日全食 ê 即時特寫
date: 2024-03-03
publishdate: 2024-03-03T11:45:00+0800
tags: [日全食, 即時, 特寫, 日食, 月盤, Baily 珠, 日珥, 日冕]
hero: https://www.youtube.com/watch?v=5D9j-8Vhyto
summary: 日頭若是消失去矣，你會有啥物感覺？
---

{{% apod %}}

- 原始文章：[A Total Solar Eclipse Close-Up in Real Time](https://apod.nasa.gov/apod/ap240303.html)
- 影像來源 kah 版權：Jun Ho Oh ([KAIST](https://www.kaist.ac.kr/en/), [HuboLab](https://hubolab.kaist.ac.kr/));音樂：[Flowing Air](https://youtu.be/2H8q3yhpn2k) by [Mattia Vlad Morleo](https://www.facebook.com/MattiaVladMorleoOfficial/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 日全食 ê 即時特寫
日頭若是消失去，你會有啥物感覺？
2017 年 [tī 美國各地][across the USA] 有足濟日食觀測者，看著日頭暫時消失 tī 月娘後壁 ê 時陣，tùi in 家己 ê 反應感覺掣一趒，因為 in tùi 這个景色感覺著 ê 是敬畏。
可能本底 in 是想講，天色變暗只是一个短短 ê 時間爾爾，毋過出現 ê 景色煞 [予人][by] [無法度放袂記][surprise]。
這寡景色包括一目𥍉就變做暗暝 ê 天色、月盤邊緣媠甲予人袂喘氣 ê [Baily 珠][glowing beads]、粉紅仔色 ê [日珥][solar prominences]、kah tī 規个天頂湠--開 ê [日冕][detailed corona]。
這寡細節，攏 tī 這个 [2017 年 ê 日全食][2017's total solar eclipse] [3 分鐘即時影片][featured real-time, three-minute video] 內底 [出現][were captured]。
[這支影片][video frames] 是 tī 美國 [Oregon][Oregon] 州 [溫泉鎮][Warm Springs] 翕--ê，是用 Jun Ho Oh 特別設計 ê 設備，tī 日全食過程中，觀察日頭邊緣 ê 細節。
影片欲煞 ê 時陣，[日頭][Sun] 會 ùi [月娘][Moon] 後壁 ê 另外一爿出現、離開。
後閣月 ê 4 月 18，tī 北美洲 狹狹 ê 日食帶內，會閣看著 [另外一个日全食][new total solar eclipse]。

## [POJ] Ji̍t-choân-si̍t ê chek-sî te̍k-siá
Ji̍t-thâu nā-sī siau-sit khì, lí ē ū siáⁿ-mih kám-kak?
2017 nî tī Bí-kok kok-tē ū chiok chē ji̍t-si̍t koan-chhek chiá, khòaⁿ-tio̍h ji̍t-thâu chiām-sî siau-sit tī goe̍h-niû āu-piah ê sî-chūn, tùi in ka-kī ê hoán-èng kám-kak chhoah-chi̍t-tiô, in-ūi in tùi chit-ê kéng-sek kám-kak-tio̍h ê sī kèng-ùi.
Khó-lêng pún-té in sī siūⁿ-kóng, thiⁿ-sek piàn àm chí-sī chi̍t-ê té-té ê sî-kan niā-niā, m̄-koh chhut-hiān ê kéng-sek soah hō͘ lâng bô-hoat-tō͘ pàng bē-kì.
Chit-kóa kéng-sek pau-koat chi̍t-ba̍k-nih to̍h piàn-chò àm-mê ê thiⁿ-sek, goe̍h-pôaⁿ pian-iân súi kah hō͘ lâng bōe chhoán-khùi ê Baily chu, hún-âng-á-sek ê ji̍t-ní, kah tī kui-ê thiⁿ-téng thòaⁿ--khui ê ji̍t-bián.
Chit kóa sè-chiat, lóng tī chit-ê 2017 nî ê ji̍t-choân-si̍t 3 hun-cheng chek-sî iáⁿ-phìⁿ lāi-té chhut-hiān.
Chit-ki iáⁿ-phìⁿ sī tī Bí-kok Oregon chiu un-chôaⁿ tìn hip--ê, sī iōng Jun Ho Oh te̍k-pia̍t siat-kè ê siat-pī, tī ji̍t-choân-si̍t kòe-têng-tiong, koan-chhat ji̍t-thâu pian-iân ê sè-chiat.
Iáⁿ-phìⁿ beh soah ê sî-chūn, ji̍t-thâu ē ùi goe̍h-niû āu-piah ê lēng-gōa chi̍t-pêng chhut-hiān, lī-khui.
Āu koh goe̍h ê 4 goe̍h 8 hō, tī Pak-bí-chiu e̍h-e̍h ê ji̍t-si̍t-tòa lāi, ē koh khòaⁿ-tio̍h lēng-gōa chi̍t-ê ji̍t-choân-si̍t.

## [KIP] Ji̍t-tsuân-si̍t ê tsik-sî ti̍k-siá
Ji̍t-thâu nā-sī siau-sit khì, lí ē ū siánn-mih kám-kak?
2017 nî tī Bí-kok kok-tē ū tsiok tsē ji̍t-si̍t kuan-tshik tsiá, khuànn-tio̍h ji̍t-thâu tsiām-sî siau-sit tī gue̍h-niû āu-piah ê sî-tsūn, tuì in ka-kī ê huán-ìng kám-kak tshuah-tsi̍t-tiô, in-uī in tuì tsit-ê kíng-sik kám-kak-tio̍h ê sī kìng-uì.
Khó-lîng pún-té in sī siūnn-kóng, thinn-sik piàn àm tsí-sī tsi̍t-ê té-té ê sî-kan niā-niā, m̄-koh tshut-hiān ê kíng-sik suah hōo lâng bô-huat-tōo pàng bē-kì.
Tsit-kuá kíng-sik pau-kuat tsi̍t-ba̍k-nih to̍h piàn-tsò àm-mê ê thinn-sik, gue̍h-puânn pian-iân suí kah hōo lâng buē tshuán-khuì ê Baily tsu, hún-âng-á-sik ê ji̍t-ní, kah tī kui-ê thinn-tíng thuànn--khui ê ji̍t-bián.
Tsit kuá sè-tsiat, lóng tī tsit-ê 2017 nî ê ji̍t-tsuân-si̍t 3 hun-tsing tsik-sî iánn-phìnn lāi-té tshut-hiān.
Tsit-ki iánn-phìnn sī tī Bí-kok Oregon tsiu un-tsuânn tìn hip--ê, sī iōng Jun Ho Oh ti̍k-pia̍t siat-kè ê siat-pī, tī ji̍t-tsuân-si̍t kuè-tîng-tiong, kuan-tshat ji̍t-thâu pian-iân ê sè-tsiat.
Iánn-phìnn beh suah ê sî-tsūn, ji̍t-thâu ē uì gue̍h-niû āu-piah ê līng-guā tsi̍t-pîng tshut-hiān, lī-khui.
Āu koh gue̍h ê 4 gue̍h 8 hō, tī Pak-bí-tsiu e̍h-e̍h ê ji̍t-si̍t-tuà lāi, ē koh khuànn-tio̍h līng-guā tsi̍t-ê ji̍t-tsuân-si̍t.

## [English] A Total Solar Eclipse Close-Up in Real Time
How would you feel if the Sun disappeared?
Many eclipse watchers [across the USA][across the USA] surprised themselves in 2017 with the awe that they felt and the exclamations that they made as the Sun momentarily disappeared behind the Moon.
Perhaps expecting just a brief moment of dusk, the spectacle of unusually rapid darkness, breathtakingly bright [glowing beads][glowing beads] around the Moon's edge, shockingly pink [solar prominences][solar prominences], and a strangely [detailed corona][detailed corona] stretching across the sky caught many a curmudgeon [by][by] [surprise][surprise].
Many of these attributes [were captured][were captured] in the [featured real-time, three-minute video][featured real-time, three-minute video] of [2017's total solar eclipse][2017's total solar eclipse].
The [video frames][video frames] were acquired in [Warm Springs][Warm Springs], [Oregon][Oregon] with equipment specifically designed by Jun Ho Oh to track a close-up of the Sun's periphery during eclipse.
As the video ends, the [Sun][Sun] is seen being reborn on the other side of the [Moon][Moon] from where it departed.
Next month, on April 8th, a [new total solar eclipse][new total solar eclipse] will be visible in a thin band across North America.

## 詞彙學習（漢羅/POJ/KIP/華語/English）
- 【日全食】ji̍t-choân-si̍t/ji̍t-tsuân-si̍t/日全食/total solar eclipse
- 【即時】chek-sî/tsik-sî/即時/real-time
- 【特寫】te̍k-siá/ti̍k-siá/特寫/close-up
- 【日食】ji̍t-si̍t/ji̍t-si̍t/日食/solar eclipse
- 【月盤】goe̍h-pôaⁿ/gue̍h-puânn/月盤/lunar disk
- 【Baily 珠】Baily chu/Baily tsu/貝里珠/Baily's beads
- 【日珥】ji̍t-ní/ji̍t-ní/日珥/solar prominences
- 【日冕】ji̍t-bián/ji̍t-bián/日冕/solar corona

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[across the USA]:https://apod.nasa.gov/apod/ap160821.html
[glowing beads]:https://apod.nasa.gov/apod/ap150328.html
[solar prominences]:https://www.nasa.gov/content/goddard/what-is-a-solar-prominence
[detailed corona]:https://apod.nasa.gov/apod/ap170813.html
[by]:https://apod.nasa.gov/apod/ap170908.html
[surprise]:https://www.sadanduseless.com/wp-content/uploads/2018/11/funny-suprised-cat2.jpg
[were captured]:https://vimeo.com/232384839
[featured real-time, three-minute video]:https://vimeo.com/231484786
[2017's total solar eclipse]:https://eclipse2017.nasa.gov/
[video frames]:https://www.youtube.com/watch?v=PzWc7adS-RY
[Warm Springs]:https://www.youtube.com/watch?v=_237pDMVHt8
[Oregon]:https://en.wikipedia.org/wiki/Oregon
[Sun]:https://science.nasa.gov/sun/
[Moon]:https://apod.nasa.gov/apod/ap220612.html
[new total solar eclipse]:https://science.nasa.gov/eclipses/future-eclipses/eclipse-2024/where-when/

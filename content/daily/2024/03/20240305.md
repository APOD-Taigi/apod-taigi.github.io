---
title: NGC 2170：天使星雲 ê 抽象畫
date: 2024-03-05
publishdate: 2024-03-05T11:45:00+0800
tags: [NGC 2170, 天使星雲, 反射星雲, 發射星雲, 烏暗吸收星雲, 獨角獸座, 麒麟座, 大型分子雲, Mon R2]
hero: https://apod.nasa.gov/apod/image/2403/AngelNebula_Moulton_960.jpg
summary: 這是一幅畫？抑是一張相片？
categories: [podcast]
vocals: [阿錕]
---

{{% apod %}}

- 原始文章：[NGC 2170: Angel Nebula Abstract Art](https://apod.nasa.gov/apod/ap240305.html)
- 影像來源 kah 版權：[David Moulton](https://www.instagram.com/moulton2252/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clur7bckr02px01ua1szx01xb" >}}

## [漢羅] NGC 2170：天使星雲 ê 抽象畫
這是一幅畫？抑是一張相片？
這幅用宇宙畫筆畫 ê [天體抽象畫][abstract art]，畫 ê 是 厚塗粉 ê 星雲 [NGC 2170][NGC 2170 1]，嘛叫做 天使星雲，伊就 tī 影像中央倚面頂遐 咧爍。
咱看會著 [NGC 2170][NGC 2170 2] 是因為伊反射附近 ê 高溫恆星 ê 光。
伊 ê 附近閣有 藍色 [反射][reflection] 星雲、紅色 [發射][emission] 星雲、烏暗 [吸收星雲][absorption nebulae]、kah [彩色 ê 背景星][colorful stars]。
就親像 [抽象畫家][abstract painters] 定定用日常生活做主題仝款，氣體雲、塗粉雲、高溫恆星嘛是 [獨角獸座][Unicorn] ([麒麟座][Monoceros]) [這个][featured here] 大質量 ê 恆星形成分子雲內底 定定出現 ê 元素。
這个大型 [分子雲][molecular cloud] [Mon R2][Mon R2] 離咱是足近--ê，[照估計][estimated] 才 2400 [光年][light-years] 左右爾爾。
照這个距離來算，這張 [畫布][canvas] 可能會超過 60 光年闊。

## [POJ] NGC 2170: Thiⁿ-sài Seng-hûn ê Thiu-siōng-ōe
Che-sī chi̍t pak ōe?
Ia̍h-sī chi̍t-tiuⁿ siòng-phìⁿ?
Chit pak iōng ú-tiū ōe-pit ōe ê thian-thé thiu-siōng-ōe, ōe ê sī kāu thô͘-hún ê seng-hûn NGC 2170, mā kiò-chò Thiⁿ-sài Seng-hûn, i tō tī iáⁿ-siōng tiong-ng óa bīn-téng hiah leh sih.
Lán khòaⁿ-ē-tio̍h NGC 2170 sī in-ūi i hoán-siā hù-kīn ê ko-un hêng-chheⁿ ê kng.
I ê hù-kūn koh-ū nâ-sek hoán-siā seng-hûn, âng-sek hoat-siā seng-hûn, o͘-àm khip-siu seng-hûn, kah chhái-sek ê pōe-kéng-chheⁿ.
To̍h chhin-chhiūⁿ thiu-siōng ōe-ka tiāⁿ-tiāⁿ iōng ji̍t-siông seng-oa̍h chò chú-tê kāng-khoán, khì-thé hûn, thô͘-hún hûn, ko-un hêng-chheⁿ mā-sī To̍k-kak-siù chō (Kî-lîn chō) chit-ê tōa chit-liōng ê hêng-chhiⁿ hêng-sêng hun-chú hûn lāi-té tiāⁿ-tiāⁿ chhut-hiān ê goân-sò͘.
Chit-ê tōa-hêng hun-chú-hûn Mon R2 lī lán sī chiok kūn--ê, chiàu kó͘-kè chiah 2400 kng-nî chó-iū niā-niā.
Chiàu chit-ê kī-lī lâi sǹg, chit-tiuⁿ ōe-pò͘ khó-lêng ē chhiau-kòe 60 kng-nî khoah.

## [KIP] NGC 2170: Thinn-sài Sing-hûn ê Thiu-siōng-uē
Tse-sī tsi̍t pak uē?
Ia̍h-sī tsi̍t-tiunn siòng-phìnn?
Tsit pak iōng ú-tiū uē-pit uē ê thian-thé thiu-siōng-uē, uē ê sī kāu thôo-hún ê sing-hûn NGC 2170, mā kiò-tsò Thinn-sài Sing-hûn, i tō tī iánn-siōng tiong-ng uá bīn-tíng hiah leh sih.
Lán khuànn-ē-tio̍h NGC 2170 sī in-uī i huán-siā hù-kīn ê ko-un hîng-tshenn ê kng.
I ê hù-kūn koh-ū nâ-sik huán-siā sing-hûn, âng-sik huat-siā sing-hûn, oo-àm khip-siu sing-hûn, kah tshái-sik ê puē-kíng-tshenn.
To̍h tshin-tshiūnn thiu-siōng uē-ka tiānn-tiānn iōng ji̍t-siông sing-ua̍h tsò tsú-tê kāng-khuán, khì-thé hûn, thôo-hún hûn, ko-un hîng-tshenn mā-sī To̍k-kak-siù tsō (Kî-lîn tsō) tsit-ê tuā tsit-liōng ê hîng-tshinn hîng-sîng hun-tsú hûn lāi-té tiānn-tiānn tshut-hiān ê guân-sòo.
Tsit-ê tuā-hîng hun-tsú-hûn Mon R2 lī lán sī tsiok kūn--ê, tsiàu kóo-kè tsiah 2400 kng-nî tsó-iū niā-niā.
Tsiàu tsit-ê kī-lī lâi sǹg, tsit-tiunn uē-pòo khó-lîng ē tshiau-kuè 60 kng-nî khuah.

## [English] NGC 2170: Angel Nebula Abstract Art
Is this a painting or a photograph?
In this celestial [abstract art][abstract art] composed with a cosmic brush, dusty nebula [NGC 2170][NGC 2170 1], also known as the Angel Nebula, shines just above the image center.
Reflecting the light of nearby hot stars, [NGC 2170][NGC 2170 2] is joined by other bluish [reflection][reflection] nebulae, a red [emission][emission] region, many dark [absorption nebulae][absorption nebulae], and a backdrop of [colorful stars][colorful stars].
Like the common household items that [abstract painters][abstract painters] often choose for their subjects, the clouds of gas, dust, and hot stars [featured here][featured here] are also commonly found in a setting like this one -- a massive, star-forming molecular cloud in the constellation of the [Unicorn][Unicorn] ([Monoceros][Monoceros]).
The giant [molecular cloud][molecular cloud], [Mon R2][Mon R2], is impressively close, [estimated][estimated] to be only 2,400 [light-years][light-years] or so away.
At that distance, this [canvas][canvas] would be over 60 light-years across.

## 詞彙學習（漢羅/POJ/KIP/華語/English）
- 【NGC 2170】NGC jī-it-chhit-khòng/NGC jī-it-tshit-khòng/NGC 2170/NGC 2170
- 【天使星雲】Thiⁿ-sài Seng-hûn/Thinn-sài Sing-hûn/天使星雲/Angel Nebula
- 【反射星雲】hoán-siā seng-hûn/huán-siā sing-hûn/反射星雲/reflection nebulae
- 【發射星雲】hoat-siā seng-hûn/huat-siā sing-hûn/發射星雲/emission nebulae
- 【烏暗吸收星雲】o͘-àm khip-siu seng-hûn/oo-àm khip-siu sing-hûn/烏暗吸收星雲/dark absorption nebulae
- 【獨角獸座】To̍k-kak-siù chō/To̍k-kak-siù tsō/獨角獸座/Unicorn
- 【麒麟座】Kî-lîn-chō/Kî-lîn-tsō/麒麟座/Monoceros
- 【大型分子雲】tōa-hêng hun-chú-hûn/tuā-hîng hun-tsú-hûn/大型分子雲/giant molecular cloud
- 【Mon R2】Mon R-two/Mon R-two/Mon R2/Mon R2

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[abstract art]:https://en.wikipedia.org/wiki/Abstract_art
[NGC 2170 1]:https://en.wikipedia.org/wiki/NGC_2170
[NGC 2170 2]:https://apod.nasa.gov/apod/ap070228.html
[reflection]:https://apod.nasa.gov/apod/reflection_nebulae.html
[emission]:https://apod.nasa.gov/apod/emission_nebulae.html
[absorption nebulae]:https://apod.nasa.gov/apod/dark_nebulae.html
[colorful stars]:https://apod.nasa.gov/apod/ap080803.html
[abstract painters]:https://www.thecollector.com/famous-abstract-artists/
[featured here]:https://www.instagram.com/p/CtA99Xyp86S/
[Unicorn]:https://i.pinimg.com/originals/45/b7/eb/45b7eb6cdfa79df25c1d28e0d4a6f1c2.jpg
[Monoceros]:http://www.hawastsoc.org/deepsky/mon/index.html
[molecular cloud]:https://astronomy.swin.edu.au/cosmos/m/Molecular+Cloud
[Mon R2]:https://ui.adsabs.harvard.edu/abs/1997AJ....114..198C/abstract
[estimated]:https://ui.adsabs.harvard.edu/abs/2005A%26A...430..523W/abstract
[light-years]:https://chandra.harvard.edu/photo/cosmic_distance.html
[canvas]:http://www.youtube.com/watch?v=jL5KZWDe8x8

---
title: 載人 8 號太空船星雲
date: 2024-03-07
publishdate: 2024-03-07T11:45:00+0800
tags: [載人 8 號太空船星雲, James Webb 太空望遠鏡, 獵鷹 9 號火箭, 長焦鏡頭, 速翕, 墨跡圖, 載人龍奮進號, 太空船, 太空艙, 太空梭, 助推器, 低地球軌道, 阿波羅 15 號, 指揮艙, 國際太空站]
hero: https://apod.nasa.gov/apod/image/2403/Crew-8image0_1024.jpeg
summary: ３ 月 ３ 號透早 ê 這團氣體塗粉雲，予太空海岸 ê 觀星者看甲目睭褫金金。
---

{{% apod %}}

- 原始文章：[The Crew-8 Nebula](https://apod.nasa.gov/apod/ap240307.html)
- 影像來源 kah [版權][copyright]：[Michael Seeley](http://www.mseeley.net/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 載人 8 號太空船星雲
３ 月 ３ 號透早 ê 這團氣體塗粉雲，予太空海岸 ê 觀星者看甲目睭褫金金，毋過這毋是 [James Webb 太空望遠鏡][James Webb Space Telescope's] 最近看著 ê 遙遠星雲。
這張長焦鏡頭速翕是 獵鷹 9 號火箭 發射了後 幾若分鐘翕--ê。
這是 [SpaceX 公司 欲飛去國際太空站 ê 載人 8 號 任務][the SpaceX Crew-8 mission]。
影像翕著第一級 kah 第二級火箭分離了後 ê 雲煙 kah 廢氣，變做是 浮 tī 烏暗夜空 ê [墨跡圖][Rorschach pattern]。
這个美麗 ê 地球星雲 內底，倚中央下底附近 ê 光點，是 載 4 个 [人去太空][humans to space] ê 載人龍 [奮進號太空船][spacecraft Endeavour] ê 第二級火箭。
清楚 ê 剪影內底，是 獵鷹 9 號 ê 1 號助推器，伊這馬當咧調整方向，通轉來地球 tī 美國 [Canaveral 角][at Cape Canaveral] ê 登陸區。
這台會當重複使用 ê 助推器是頭一擺完成伊 ê 助推任務。
毋過 [載人龍奮進號][Crew Dragon Endeavour] 太空艙進前就已經載人 ùi 低地球軌道 轉來 地球 4 擺矣。
其實 [奮進號][Endeavour] 這个名是重複使用--ê，像進前退伍 ê [奮進號太空梭][Space Shuttle Endeavour] kah [阿波羅 15 號 ê 指揮艙][Apollo 15 command module] 嘛是。

## [POJ] Chài-lâng 8 hō Thài-khong-chûn Seng-hûn
３ goe̍h ３ hō thàu-chá ê chit thoân khì-thé thô͘-hún-hûn, hō͘ thài-khong hái-hōaⁿ ê koan-seng-chiá khòaⁿ kah ba̍k-chiu thí kim-kim, m̄-koh che m̄-sī James Webb Thài-khong Bōng-oán-kiàⁿ chòe-kīn khòaⁿ--tio̍h ê iâu-oán seng-hûn.
Chit-tiuⁿ tn̂g-chiau kiàⁿ-thâu sok-hip sī La̍h-eng 9 hō hóe-chìⁿ hoat-siā liáu-āu kúi-nā hun-cheng hip--ê.
Che-sī SpaceX kong-si beh poe-khì Kok-chè Thài-khong-chām ê Chài-lâng 8 hō jīm-bū.
Iáⁿ-siōng hip--tio̍h tē-it-kip kah tē-jī-kip hóe-chìⁿ hun-lî liáu-āu ê hûn-ian kah hùi-khì, piàn-chò sī phû tī o͘-àm iā-khong ê ba̍k-jiah-tô͘.
Chit-ê bí-lē ê Tē-kiû seng-hûn lāi-té, óa tiong-iong ē-té hù-kīn ê kng-tiám, sī chài 4 ê lâng khì Thài-khong ê Chài-lâng-liông Hùn-chìn-hō Thài-khong-chûn ê tē-jī-kip hóe-chìⁿ.
Chheng-chhó͘ ê chián-iáⁿ lāi-té, sī La̍h-eng 9 hō ê 1 hō chō͘-thui-khì, i chit-má tng-leh tiâu-chéng hong-hiòng, thang tńg-lâi Tē-kiû tī Bí-kok Canaveral kak ê teng-lio̍k-khu.
Chit tâi ē-tàng tiông-ho̍k sú-iōng ê chō͘-thui-khì sī thâu-chi̍t-pái oân-sêng i ê chō͘-thui jīm-bū.
M̄-koh Chài-lâng-liông Hùn-chìn-hō Thài-khong-chhng chìn-chêng to̍h í-keng chài lâng ùi kē Tē-kiû kúi-tō tńg-lâi Tē-kiû 4 pái--ah.
Kî-si̍t Hùn-chìn-hō chit-ê miâ sī tiông-ho̍k sú-iōng--ê, chhiūⁿ chìn-chêng thè-ngó͘ ê Hùn-chìn-hō Thài-khong-so kah A-pho-lô 15 hō ê chí-hui-chhng mā-sī.

## [KIP] Tsài-lâng 8 hō Thài-khong-tsûn Sing-hûn
３ gue̍h ３ hō thàu-tsá ê tsit thuân khì-thé thôo-hún-hûn, hōo thài-khong hái-huānn ê kuan-sing-tsiá khuànn kah ba̍k-tsiu thí kim-kim, m̄-koh tse m̄-sī James Webb Thài-khong Bōng-uán-kiànn tsuè-kīn khuànn--tio̍h ê iâu-uán sing-hûn.
Tsit-tiunn tn̂g-tsiau kiànn-thâu sok-hip sī La̍h-ing 9 hō hué-tsìnn huat-siā liáu-āu kuí-nā hun-tsing hip--ê.
Tse-sī SpaceX kong-si beh pue-khì Kok-tsè Thài-khong-tsām ê Tsài-lâng 8 hō jīm-bū.
Iánn-siōng hip--tio̍h tē-it-kip kah tē-jī-kip hué-tsìnn hun-lî liáu-āu ê hûn-ian kah huì-khì, piàn-tsò sī phû tī oo-àm iā-khong ê ba̍k-jiah-tôo.
Tsit-ê bí-lē ê Tē-kiû sing-hûn lāi-té, uá tiong-iong ē-té hù-kīn ê kng-tiám, sī tsài 4 ê lâng khì Thài-khong ê Tsài-lâng-liông Hùn-tsìn-hō Thài-khong-tsûn ê tē-jī-kip hué-tsìnn.
Tshing-tshóo ê tsián-iánn lāi-té, sī La̍h-ing 9 hō ê 1 hō tsōo-thui-khì, i tsit-má tng-leh tiâu-tsíng hong-hiòng, thang tńg-lâi Tē-kiû tī Bí-kok Canaveral kak ê ting-lio̍k-khu.
Tsit tâi ē-tàng tiông-ho̍k sú-iōng ê tsōo-thui-khì sī thâu-tsi̍t-pái uân-sîng i ê tsōo-thui jīm-bū.
M̄-koh Tsài-lâng-liông Hùn-tsìn-hō Thài-khong-tshng tsìn-tsîng to̍h í-king tsài lâng uì kē Tē-kiû kuí-tō tńg-lâi Tē-kiû 4 pái--ah.
Kî-si̍t Hùn-tsìn-hō tsit-ê miâ sī tiông-ho̍k sú-iōng--ê, tshiūnn tsìn-tsîng thè-ngóo ê Hùn-tsìn-hō Thài-khong-so kah A-pho-lô 15 hō ê tsí-hui-tshng mā-sī.

## [English] The Crew-8 Nebula
Not the [James Webb Space Telescope's][James Webb Space Telescope's] latest view of a distant galactic nebula, this cloud of gas and dust dazzled spacecoast skygazers on March 3.
The telephoto snapshot was taken minutes after the launch of a Falcon 9 rocket on [the SpaceX Crew-8 mission][the SpaceX Crew-8 mission] to the International Space Station.
It captures plumes and exhaust from the separated first and second stages, a drifting [Rorschach pattern][Rorschach pattern] in dark evening skies.
The bright spot near bottom center within the stunning terrestrial nebulosity is the second stage engine firing to carry 4 [humans to space][humans to space] in the Crew Dragon [spacecraft Endeavour][spacecraft Endeavour].
In sharp silhouette just above it is the Falcon 9 first stage booster orienting itself for return to a landing zone [at Cape Canaveral][at Cape Canaveral], planet Earth.
This reuseable first stage booster was making its first flight.
But the [Crew Dragon Endeavour][Crew Dragon Endeavour] capsule has flown humans to low Earth orbit and back again 4 times before.
[Endeavour][Endeavour], as a name for a spacecraft, has also seen reuse, christening retired [Space Shuttle Endeavour][Space Shuttle Endeavour] and the [Apollo 15 command module][Apollo 15 command module].

## 詞彙學習（漢羅/POJ/KIP/華語/English）
- 【載人 8 號太空船星雲】Chài-lâng 8 hō Thài-khong-chûn Seng-hûn/Tsài-lâng 8 hō Thài-khong-tsûn Sing-hûn/載人 8 號太空船星雲/Crew-8 Nebula
- 【獵鷹 9 號火箭】La̍h-eng-hō 9 hō hóe-chìⁿ/La̍h-ing-hō 9 hō hué-tsìnn/獵鷹 9 號火箭/Falcon 9 rocket
- 【長焦鏡頭】tn̂g-chiau kiàⁿ-thâu/tn̂g-tsiau kiànn-thâu/長焦鏡頭/telephoto
- 【速翕】sok-hip/sok-hip/快照/snapshot
- 【墨跡圖】ba̍k-jiah-tô͘/ba̍k-jiah-tôo/墨跡圖/Rorschach pattern
- 【載人龍奮進號】Chài-lâng-liông Hùn-chìn-hō/Tsài-lâng-liông Hùn-tsìn-hō/載人龍奮進號/Crew Dragon Endeavour
- 【太空船】Thài-khong-chûn/Thài-khong-tsûn/太空船/spacecraft
- 【太空艙】Thài-khong-chhng/Thài-khong-tshng/太空艙/space capsule
- 【太空梭】Thài-khong-so/Thài-khong-so/太空梭/space shuttle
- 【助推器】chō͘-thui-khì/tsōo-thui-khì/助推器/booster
- 【低地球軌道】kē Tē-kiû kúi-tō/kē Tē-kiû kuí-tō/低地球軌道/low Earth orbit
- 【阿波羅 15 號】A-pho-lô 15 hō/A-pho-lô 15 hō/阿波羅 15 號/Apollo 15
- 【指揮艙】chí-hui-chhng/tsí-hui-tshng/指揮艙/command module
- 【國際太空站】Kok-chè Thài-khong-chām/Kok-tsè Thài-khong-tsām/國際太空站/International Space Station
- 【James Webb 太空望遠鏡】James Webb Thài-khong Bōng-oán-kiàⁿ/James Webb Thài-khong Bōng-uán-kiànn/韋伯太空望遠鏡/James Webb Space Telescope

{{% /apod %}}
[An-Li Tsai]: thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[James Webb Space Telescope's]:https://apod.nasa.gov/apod/ap230713.html
[the SpaceX Crew-8 mission]:https://www.nasa.gov/news-release/nasas-spacex-crew-8-launches-to-international-space-station/
[Rorschach pattern]:https://apod.nasa.gov/apod/ap211030.html
[humans to space]:https://www.nasa.gov/humans-in-space/astronauts/
[spacecraft Endeavour]:https://www.youtube.com/watch?v=mMSzxmsXXwY
[at Cape Canaveral]:https://apod.nasa.gov/apod/ap230803.html
[Crew Dragon Endeavour]:https://en.wikipedia.org/wiki/Crew_Dragon_Endeavour
[Endeavour]:https://en.wikipedia.org/wiki/HMS_Endeavour
[Space Shuttle Endeavour]:https://apod.nasa.gov/apod/ap140831.html
[Apollo 15 command module]:https://www.nationalmuseum.af.mil/Visit/Museum-Exhibits/Fact-Sheets/Display/Article/197685/apollo-15-command-module/

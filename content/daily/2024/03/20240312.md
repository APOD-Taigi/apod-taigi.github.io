---
title: 星系形 ê 火箭 噴出 捲螺仔形 ê 煙
date: 2024-03-12
publishdate: 2024-03-12T11:45:00+0800
tags: [厝邊星系, 火箭, 捲螺仔形, 獵鷹 9 號, 衛星, 晨昏光, 推進燃料, 夜光雲, 極光, 後壁光]
hero: https://apod.nasa.gov/apod/image/2403/RocketSpiral_Yang_960.jpg
summary: 這團看起來敢若怪怪 ê 厝邊星系，實際上是一台普通火箭咧噴煙，只是講伊有無四常 ê 後壁光。
---

{{% apod %}}

- 原始文章：[A Galaxy-Shaped Rocket Exhaust Spiral](https://apod.nasa.gov/apod/ap240312.html)
- 影像來源 kah 版權：[Seung Hye Yang](mailto:seunghyeyang98@gmail.com)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 星系形 ê 火箭 噴出 捲螺仔形 ê 煙
地平線頂懸彼个是啥物？
這團看起來敢若怪怪 ê [厝邊星系][nearby galaxy]，實際上是一台普通火箭咧噴煙，只是講伊有無四常 ê 後壁光。
雖罔講 [SpaceX][SpaceX] [獵鷹 9 號][Falcon 9] 火箭是 ùi [美國][USA] [加州][California] ê [Vandenberg 太空軍事基地][Vandenberg Space Force Base] [發射][launched]--ê，毋過會當看著 火箭咧燒 推進燃料 ê 範圍，是包括閣較闊 ê 所在。
像這張相片就是 tī [冰島][Iceland] [Akureyri 鎮][Akureyri] 翕--ê。
這台 大台太空船是 1 禮拜前發射--ê，這个 [壯觀][resulting spectacle] ê 景色隨去予 [智慧形手機仔][smartphone] 翕了 10 秒，就消失去矣。
就親像是 [夜光雲][noctilucent clouds] 仝款，這个煙會遮爾光，是因為 [晨昏光效應][Twilight Effect] 造成--ê。
就是講，若是有一个有夠懸 ê 物件去予黃昏 ê 太陽照著，就算是地面觀測者 tī 暗暝嘛看會著。
這个煙會成做 [捲螺仔形][spiral shape]，是因為獵鷹號 [火箭愛調整方向][rocket reorienting]，向無仝方向送衛星出去。
這張特別 ê 相片內底，閣有恆星 kah 暗暗 ê 青色 [極光][aurora] kah 紅色極光。

## [POJ] Seng-hē-hêng ê Hóe-chìⁿ phùn-chhut Kńg-lê-á-hêng ê Ian
Tē-pêng-sòaⁿ téng-koân hit-ê sī siáⁿ-mih?
Chit thoân khòaⁿ--khí-lâi káⁿ-ná koài-koài ê chhù-piⁿ seng-hē, si̍t-chè-siōng sī chi̍t tâi phó͘-thong hóe-chìⁿ leh phùn ian, chí-sī kóng i ū bô-sù-siông ê āu-piah-kng.
Sui-bóng kóng SpaceX La̍h-eng 9 hō hóe-chìⁿ sī ùi Bí-kok Ka-chiu ê Vandenberg thài-khong kun-sū ki-tē hoat-siā--ê, m̄-koh ē-tàng khòaⁿ-tio̍h hóe-chìⁿ leh sio thui-chìn jiân-liāu ê hoān-ûi, sī pau-koat koh-khah khoah ê só͘-chāi.
Chhiūⁿ chit-tiuⁿ siòng-phìⁿ to̍h-sī tī Peng-tó Akureyri tìn hip--ê.
Chit-tâi tāi-tâi thài-khong-chûn sī 1 lé-pài chêng hoat-siā--ê, chit-ê chòng-koan ê kéng-sek sûi khì hō͘ tì-hūi-hêng chhiú-ki-á hip-liáu 10 bió, to̍h siau-sit--khì--ah.
To̍h chhin-chhiūⁿ sī iā-kng-hûn kāng-khoán, chit-ê ian ē chiah-nī kng, sī in-ūi sîn-hun-kng hāu-èng chō-sêng--ê.
To̍h-sī-kóng, nā-sī ū chi̍t-ê ū-kàu koân ê mi̍h-kiāⁿ khì hō͘ hông-hun ê thài-iông chiò--tio̍h, to̍h-sǹg-sī tē-bīn koan-chhek-chiá tī àm-mê mā khòaⁿ-ē-tio̍h.
Chit-ê ian ē chiâⁿ-chò kńg-lê-á hêng, sī in-ūi La̍h-eng-hō hóe-chìⁿ ài tiâu-chéng hong-hiòng, hiòng bô-kâng hong-hiòng sàng ōe-chheⁿ chhut-khì.
Chit-tiuⁿ te̍k-pa̍t ê siòng-phìⁿ lāi-té, koh-ū hêng-chheⁿ kah àm-àm ê chheⁿ-sek ke̍k-kng kah âng-sek ke̍k-kng.

## [KIP] Sing-hē-hîng ê Hué-tsìnn phùn-tshut Kńg-lê-á-hîng ê Ian
Tē-pîng-suànn tíng-kuân hit-ê sī siánn-mih?
Tsit thuân khuànn--khí-lâi kánn-ná kuài-kuài ê tshù-pinn sing-hē, si̍t-tsè-siōng sī tsi̍t tâi phóo-thong hué-tsìnn leh phùn ian, tsí-sī kóng i ū bô-sù-siông ê āu-piah-kng.
Sui-bóng kóng SpaceX La̍h-ing 9 hō hué-tsìnn sī uì Bí-kok Ka-tsiu ê Vandenberg thài-khong kun-sū ki-tē huat-siā--ê, m̄-koh ē-tàng khuànn-tio̍h hué-tsìnn leh sio thui-tsìn jiân-liāu ê huān-uî, sī pau-kuat koh-khah khuah ê sóo-tsāi.
Tshiūnn tsit-tiunn siòng-phìnn to̍h-sī tī Ping-tó Akureyri tìn hip--ê.
Tsit-tâi tāi-tâi thài-khong-tsûn sī 1 lé-pài tsîng huat-siā--ê, tsit-ê tsòng-kuan ê kíng-sik suî khì hōo tì-huī-hîng tshiú-ki-á hip-liáu 10 bió, to̍h siau-sit--khì--ah.
To̍h tshin-tshiūnn sī iā-kng-hûn kāng-khuán, tsit-ê ian ē tsiah-nī kng, sī in-uī sîn-hun-kng hāu-ìng tsō-sîng--ê.
To̍h-sī-kóng, nā-sī ū tsi̍t-ê ū-kàu kuân ê mi̍h-kiānn khì hōo hông-hun ê thài-iông tsiò--tio̍h, to̍h-sǹg-sī tē-bīn kuan-tshik-tsiá tī àm-mê mā khuànn-ē-tio̍h.
Tsit-ê ian ē tsiânn-tsò kńg-lê-á hîng, sī in-uī La̍h-ing-hō hué-tsìnn ài tiâu-tsíng hong-hiòng, hiòng bô-kâng hong-hiòng sàng uē-tshenn tshut-khì.
Tsit-tiunn ti̍k-pa̍t ê siòng-phìnn lāi-té, koh-ū hîng-tshenn kah àm-àm ê tshenn-sik ki̍k-kng kah âng-sik ki̍k-kng.

## [English] A Galaxy-Shaped Rocket Exhaust Spiral
What's that over the horizon?
What may look like a strangely [nearby galaxy][nearby galaxy] is actually a normal rocket's exhaust plume -- but unusually backlit.
Although the [SpaceX][SpaceX] [Falcon 9][Falcon 9] rocket was [launched][launched] from [Vandenberg Space Force Base][Vandenberg Space Force Base] in [California][California], [USA][USA], its burned propellant was visible over a much wider area, with the featured photograph being taken from [Akureyri][Akureyri], [Iceland][Iceland].
The huge spaceship was lifted off a week ago, and the [resulting spectacle][resulting spectacle] was captured soon afterward with a single 10-second [smartphone][smartphone] exposure, before it quickly dissipated.
Like [noctilucent clouds][noctilucent clouds], the plume's brightness is caused by the [Twilight Effect][Twilight Effect], where an object is high enough to be illuminated by the twilight Sun, even when the observer on the ground experiences the darkness of night.
The [spiral shape][spiral shape] is caused by the Falcon [rocket reorienting][rocket reorienting] to release satellites in different directions.
Stars and faint green and red [aurora][aurora] appear in the background of this [extraordinary][extraordinary] image.

## 詞彙學習（漢羅/POJ/KIP/華語/English）
- 【夜光雲】iā-kng-hûn/iā-kng-hûn/夜光雲/noctilucent clouds
- 【捲螺仔形】kńg-lê-á-hêng/kńg-lê-á-hîng/螺旋型/spiral shape
- 【厝邊星系】chhù-piⁿ seng-hē/tshù-pinn sing-hē/鄰近星系/nearby galaxy
- 【火箭】hóe-chìⁿ/hué-tsìnn/火箭/rocket
- 【獵鷹 9 號】La̍h-eng 9 hō/La̍h-ing 9 hō/獵鷹 9 號/Falcon 9
- 【衛星】ōe-chheⁿ/uē-tshenn/衛星/satellite
- 【晨昏光】sîn-hun-kng/sîn-hun-kng/曙暮光/twilight
- 【推進燃料】thui-chìn jiân-liāu/thui-tsìn jiân-liāu/推進燃料/propellant
- 【極光】ke̍k-kng/ki̍k-kng/極光/aurora
- 【後壁光】āu-piah-kng/āu-piah-kng/背光/backlit

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[nearby galaxy]:https://apod.nasa.gov/apod/ap231113.html
[SpaceX]:https://www.spacex.com/
[Falcon 9]:https://www.spacex.com/vehicles/falcon-9/
[launched]:https://youtu.be/kEupBbJI07g?t=3662
[Vandenberg Space Force Base]:https://en.wikipedia.org/wiki/Vandenberg_Space_Force_Base
[California]:https://en.wikipedia.org/wiki/California
[USA]:https://en.wikipedia.org/wiki/United_States
[Akureyri]:https://youtu.be/TrQCPC-wdTc
[Iceland]:https://en.wikipedia.org/wiki/Iceland
[resulting spectacle]:https://apod.nasa.gov/apod/ap171224.html
[smartphone]:https://en.wikipedia.org/wiki/Smartphone
[noctilucent clouds]:https://apod.nasa.gov/apod/ap220712.html
[Twilight Effect]:https://youtu.be/Y1Hfiirwgys
[spiral shape]:https://www.facebook.com/Klipsi/posts/pfbid06izWtxFRPCKdbCmvwanyeAovsvvaA4KAC31obBgQQ6WR8swNaQjgDAfDGBdJNZiQl
[rocket reorienting]:https://asterisk.apod.com/viewtopic.php?t=43712#p337659
[aurora]:https://spaceplace.nasa.gov/aurora/en/
[extraordinary]:https://www.floppycats.com/wp-content/uploads/2023/06/Heroic-Cat.webp

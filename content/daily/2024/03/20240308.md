---
title: 蜘蛛星雲 ê 管區
date: 2024-03-08
publishdate: 2024-03-08T11:45:00+0800
tags: [蜘蛛星雲, 劍魚座, 劍魚座 30, 本星系群, 衛星星系, 大麥哲倫星雲, 恆星形成區, NGC 2070, 輻射, 恆星風, 星團, R136, 超新星震波, 雲絲, 超新星, SN 1987A, 銀河, 獵戶座星雲]
hero: https://apod.nasa.gov/apod/image/2403/Tarantula-HST-ESO-Webb-SS1024.jpg
summary: 蜘蛛星雲，嘛叫做 劍魚座 30，是一个直徑超過 1000 光年闊 ê 大型恆星形成區，就 chhāi tī 咱附近 ê 衛星星系 大麥哲倫星雲內底。
---

{{% apod %}}

- 原始文章：[The Tarantula Zone](https://apod.nasa.gov/apod/ap240308.html)
- 影像來源 kah 版權：處理：[Robert Gendler](http://www.robgendlerastropics.com/), [Roberto Colombari](https://www.facebook.com/roberto.colombari)；資料：[Hubble Tarantula Treasury](http://30dor.stsci.edu/HTTP.html), [European Southern Observatory](http://eso.org), [James Webb Space Telescope](https://jwst.nasa.gov/), [Amateur Sources](http://www.robgendlerastropics.com/Tarantula-HST-ESO-Webb.html)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 蜘蛛星雲 ê 管區
[蜘蛛星雲][The Tarantula Nebula]，嘛叫做 劍魚座 30，是一个直徑超過 1000 光年闊 ê 大型恆星形成區，就 chhāi tī 咱附近 ê 衛星星系 [大麥哲倫星雲][Large Magellanic Cloud] 內底。
伊是本星系群內底上大上活潑 ê 恆星形成區，離咱差不多有 18 萬光年遠。
這幅 [美麗 ê 圖][this magnificent view] 是大型 ê 太空望遠鏡 kah 地面望遠鏡 ê 合成影像，這隻宇宙蜘蛛就佔滿規个視野。
[Tī 蜘蛛星雲 NGC 2070 內底][Within the Tarantula]，有強烈 ê 輻射、恆星風、kah ùi 中央大質量少年星團 R136 來 ê 超新星震波。
R136 毋但 激發星雲發光，嘛 kā 星雲雕出蜘蛛形 ê 雲絲。
[蜘蛛星雲周邊][Around the Tarantula] 是其他恆星形成區，內底有少年星團、雲絲、kah 歕出來 ê [氣泡形結構][bubble-shaped]。
實際上，這幅圖內底閣有 [近代揣著 ê、離咱上近 ê 超新星 SN 1987A][modern times, SN 1987A]，就 tī 正爿下跤遐。
這个豐富 ê 視野就 tī 南天 ê [劍魚座方向][constellation Dorado] 2 度闊 ê 天區，按呢差不多是 4 粒月娘 tī 天頂 ê 大細。
毋過蜘蛛星雲若是離咱閣較倚咧，比論講 1500 光年遠，差不多就是咱銀河內底 ê 恆星形成區 [獵戶座星雲][Orion Nebula] ê 距離，按呢這个星雲就會佔天頂一半 ê 範圍矣。

## [POJ] Ti-tu Seng-hûn ê koán-khu
Ti-tu Seng-hûn, mā kiò-chò Kiàm-hî-chō 30, sī chi̍t-ê ti̍t-kèng chhiau-kòe 1000 kng-nî khoah ê tōa-hêng hêng-chheⁿ hêng-sêng-khu, to̍h chhāi tī lán hù-kīn ê ōe-chheⁿ seng-hē Tōa Be̍h-tiat-lûn Seng-hûn lāi-té.
I sī Pún-seng-hē-kûn lāi-té siōng-tōa siōng hoa̍t-phoat ê hêng-chheⁿ hêng-sêng-khu, lī lán chha-put-to ū 18 bān kng-nî hn̄g.
Chit pak bí-lē ê tô͘ sī tōa-hêng ê thài-khong bōng-oán-kiàⁿ kah tē-bīn bōng-oán-kiàⁿ ê ha̍p-sêng iáⁿ-siōng, chit chiah ú-tiū ti-tu to̍h chiàm-móa kui-ê sī-iá.
Tī Ti-tu Seng-hûn NGC 2070 lāi-té, ū kiông-lia̍t ê hok-siā, hêng-chheⁿ-hong, kah ùi tiong-ng tōa chit-liōng siàu-liân seng-thoân R136 lâi ê chhiau-sin-seng chìn-pho.
R136 m̄-nā kek-hoat seng-hûn hoat-kng, mā kā seng-hûn tiau chhut ti-tu hêng ê hûn-si.
Ti-tu Seng-hûn chiu-piⁿ sī kî-thaⁿ hêng-chheⁿ hêng-sêng-khu,lāi-té ū siàu-liân chheⁿ thoân,Hûn si,kah pûn chhut-lâi ê khì-phàu hêng kiat-kò͘.
Si̍t-chè siōng, chit pak tô͘ lāi-té koh-ū kīn-tāi chhōe-tio̍h ê, lī lán siōng kīn ê chhiau-sin-seng SN 1987A, to̍h tī chiàⁿ-pêng ē-kha hia.
Chit-ê hong-hù ê sī-iá to̍h tī lâm-thian ê Kiàm-hî-chō hong-hiòng 2 tō͘ khoah ê thian-khu, án-ne chha-put-to sī 4 lia̍p goe̍h-niû tī thiⁿ-téng ê tōa-sè.
M̄-koh Ti-tu Seng-hûn nā-sī lī lán koh-khah óa leh, pí-lūn-kóng 1500 kng-nî hn̄g, chha-put-to tio̍h-sī lán Gîn-hô lāi-té ê hêng-chheⁿ hêng-sêng-khu La̍h-hō͘-chō Seng-hûn ê kī-lī, án-ne chit-ê seng-hûn to̍h ē chiàm thiⁿ-téng chi̍t-pòaⁿ ê hoān-ûi ah.

## [KIP] Ti-tu Sing-hûn ê kuán-khu
Ti-tu Sing-hûn, mā kiò-tsò Kiàm-hî-tsō 30, sī tsi̍t-ê ti̍t-kìng tshiau-kuè 1000 kng-nî khuah ê tuā-hîng hîng-tshenn hîng-sîng-khu, to̍h tshāi tī lán hù-kīn ê uē-tshenn sing-hē Tuā Be̍h-tiat-lûn Sing-hûn lāi-té.
I sī Pún-sing-hē-kûn lāi-té siōng-tuā siōng hua̍t-phuat ê hîng-tshenn hîng-sîng-khu, lī lán tsha-put-to ū 18 bān kng-nî hn̄g.
Tsit pak bí-lē ê tôo sī tuā-hîng ê thài-khong bōng-uán-kiànn kah tē-bīn bōng-uán-kiànn ê ha̍p-sîng iánn-siōng, tsit tsiah ú-tiū ti-tu to̍h tsiàm-muá kui-ê sī-iá.
Tī Ti-tu Sing-hûn NGC 2070 lāi-té, ū kiông-lia̍t ê hok-siā, hîng-tshenn-hong, kah uì tiong-ng tuā tsit-liōng siàu-liân sing-thuân R136 lâi ê tshiau-sin-sing tsìn-pho.
R136 m̄-nā kik-huat sing-hûn huat-kng, mā kā sing-hûn tiau tshut ti-tu hîng ê hûn-si.
Ti-tu Sing-hûn tsiu-pinn sī kî-thann hîng-tshenn hîng-sîng-khu,lāi-té ū siàu-liân tshenn thuân,Hûn si,kah pûn tshut-lâi ê khì-phàu hîng kiat-kòo.
Si̍t-tsè siōng, tsit pak tôo lāi-té koh-ū kīn-tāi tshuē-tio̍h ê, lī lán siōng kīn ê tshiau-sin-sing SN 1987A, to̍h tī tsiànn-pîng ē-kha hia.
Tsit-ê hong-hù ê sī-iá to̍h tī lâm-thian ê Kiàm-hî-tsō hong-hiòng 2 tōo khuah ê thian-khu, án-ne tsha-put-to sī 4 lia̍p gue̍h-niû tī thinn-tíng ê tuā-sè.
M̄-koh Ti-tu Sing-hûn nā-sī lī lán koh-khah uá leh, pí-lūn-kóng 1500 kng-nî hn̄g, tsha-put-to tio̍h-sī lán Gîn-hô lāi-té ê hîng-tshenn hîng-sîng-khu La̍h-hōo-tsō Sing-hûn ê kī-lī, án-ne tsit-ê sing-hûn to̍h ē tsiàm thinn-tíng tsi̍t-puànn ê huān-uî ah.

## [English] The Tarantula Zone
[The Tarantula Nebula][The Tarantula Nebula], also known as 30 Doradus, is more than a thousand light-years in diameter, a giant star forming region within nearby satellite galaxy the [Large Magellanic Cloud][Large Magellanic Cloud].
About 180 thousand light-years away, it's the largest, most violent star forming region known in the whole Local Group of galaxies.
The cosmic arachnid sprawls across [this magnificent view][this magnificent view], an assembly of image data from large space- and ground-based telescopes.
[Within the Tarantula][Within the Tarantula] (NGC 2070), intense radiation, stellar winds, and supernova shocks from the central young cluster of massive stars cataloged as R136 energize the nebular glow and shape the spidery filaments.
[Around the Tarantula][Around the Tarantula] are other star forming regions with young star clusters, filaments, and blown-out [bubble-shaped][bubble-shaped] clouds.
In fact, the frame includes the site of the closest supernova in [modern times, SN 1987A][modern times, SN 1987A], at lower right.
The rich field of view spans about 2 degrees or 4 full moons in the southern [constellation Dorado][constellation Dorado].
But were the Tarantula Nebula closer, say 1,500 light-years distant like the Milky Way's own star forming [Orion Nebula][Orion Nebula], it would take up half the sky.

## 詞彙學習（漢羅/POJ/KIP/華語/English）
- 【蜘蛛星雲】Ti-tu Seng-hûn/Ti-tu Sing-hûn/蜘蛛星雲/Tarantula Nebula
- 【劍魚座】Kiàm-hî-chō/Kiàm-hî-tsō/劍魚座/Dorado
- 【劍魚座 30】Kiàm-hî-chō saⁿ-cha̍p/Kiàm-hî-tsō sann-tsa̍p/劍魚座 30/30 Doradus
- 【本星系群】Pún-seng-hē-kûn/Pún-sing-hē-kûn/本星系群/Local Group of galaxies
- 【衛星星系】ūi-chheⁿ seng-hē/uī-tshenn sing-hē/衛星星系/satellite galaxy
- 【大麥哲倫星雲】Tōa Be̍h-tiat-lûn Seng-hûn/Tuā Be̍h-tiat-lûn Sing-hûn/大麥哲倫星雲/Large Magellanic Cloud
- 【恆星形成區】hêng-chheⁿ hêng-sêng-khu/hîng-tshenn hîng-sîng-khu/恆星形成區/star forming region
- 【NGC 2070】NGC jī-khòng-chhit-khòng/NGC jī-khòng-tshit-khòng/NGC 2070/NGC 2070
- 【輻射】hok-siā/hok-siā/輻射/radiation
- 【恆星風】hêng-chheⁿ-hong/hîng-tshenn-hong/恆星風/stellar wind
- 【星團】seng-thoân/sing-thuân/星團/star cluster
- 【R136】R it-sam-lio̍k/R it-sam-lio̍k/R136/R136
- 【超新星】chhiau-sin-seng/tshiau-sin-sing/超新星/supernova
- 【超新星震波】chhiau-sin-seng chìn-pho/tshiau-sin-sing tsìn-pho/超新星震波/supernova shocks
- 【雲絲】hûn-si/hûn-si/絲狀結構/filaments
- 【SN 1987A】SN it-kiú-pat-chhit A/SN it-kiú-pat-tshit A/SN 1987A/SN 1987A
- 【銀河】Gîn-hô/Gîn-hô/銀河/Milky Way
- 【獵戶座星雲】La̍h-hō͘-chō seng-hûn/La̍h-hōo-tsō sing-hûn/獵戶座星雲/Orion Nebula

{{% /apod %}}
[An-Li Tsai]: thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[The Tarantula Nebula]:http://messier.seds.org/xtra/ngc/n2070.html
[Large Magellanic Cloud]:https://apod.nasa.gov/apod/ap171013.html
[this magnificent view]:http://www.robgendlerastropics.com/Tarantula-HST-ESO-Webb.html
[Within the Tarantula]:https://apod.nasa.gov/apod/ap220907.html
[Around the Tarantula]:https://apod.nasa.gov/apod/image/1602/Tarantula-HST-ESO-annotated1800.jpg
[bubble-shaped]:https://apod.nasa.gov/apod/ap080327.html
[modern times, SN 1987A]:https://science.nasa.gov/missions/webb/webb-finds-evidence-for-neutron-star-at-heart-of-young-supernova-remnant/
[constellation Dorado]:http://www.hawastsoc.org/deepsky/dor/
[Orion Nebula]:https://apod.nasa.gov/apod/ap151104.html

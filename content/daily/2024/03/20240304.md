---
title: 內蒙古天頂 ê 光柱
date: 2024-03-04
publishdate: 2024-03-04T11:45:00+0800
tags: [極光, 光柱, 薄板冰晶, 冰晶, 冰晶霧, 草埔, 內蒙古, 頂層大氣]
hero: https://apod.nasa.gov/apod/image/2403/PillarsMongolia_Liao_960_annotated.jpg
summary: 這片土地天頂是發生啥物代誌？相片內底 ê 光 毋是極光，是光柱，是一款 kah 倚地表 ê 現象。
categories: [podcast]
vocals: [阿錕]
---

{{% apod %}}

- 原始文章：[Light Pillars Over Inner Mongolia](https://apod.nasa.gov/apod/ap240304.html)
- 影像來源 kah 版權：[N. D. Liao](mailto:gundam_cn@qq.com)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clups9tyl009q01z364w3c7t2" >}}

## [漢羅] 內蒙古天頂 ê 光柱
這片土地天頂是發生啥物代誌？
相片內底 ê 光 毋是 [極光][auroras]，是 [光柱][light pillars]，是一款較倚地表 ê 現象。
運氣袂䆀 ê 人，會當 tī [地球][Earth] 足濟所在看著 [光柱][Sun pillar 1]，就是 ùi [日頭][Sun] 延伸出--來 ê 光。
這是 [頂層大氣][upper atmosphere] ê 薄板 [冰晶][ice-crystals] 反射日光造成 ê 現象。
這款 [冰晶][crystal] 會 tī 落到地表進前，就蒸發了了。
毋過氣溫若是低到結凍 ê 溫度，[薄板][flat] [冰晶][ice crystals] 可能會 tī 低層大氣形成，變做 [雪，沓沓仔、輕輕仔][light snow] 落落來。
咱就 kā 這叫做 [冰晶霧][crystal fog]。
這个時陣，這款冰晶可能會反射地面 ê 燈火，就親像是 [太陽 ê 光柱][Sun pillar 2]。
這幅影像是頂個月 tī [中國][China] [內蒙古][Inner Mongolia] ê [Wulan Butong 草埔區][Wulan Butong Grasslands] 翕--ê。

## [POJ] Lāi Bông-kó͘ thiⁿ-téng ê Kng-thiāu
Chit phìⁿ thó͘-tē thiⁿ-téng sī hoat-seng siáⁿ-mih tāi-chì?
Siòng-phìⁿ lāi-té ê kng m̄-sī ke̍k-kng, sī kng-thiāu, sī chi̍t-khoán khah óa tē-piáu ê hiān-siōng.
Ūn-khì bē-bái ê lâng, ē-tàng tī Tē-kiû chiok chē só͘-chāi khòaⁿ-tio̍h kng-thiāu, to̍h-sī ùi ji̍t-thâu iân-sin chhut--lâi ê kng.
Che-sī téng-chân tāi-khì ê po̍h-pán peng-chiⁿ hoán-siā ji̍t-kng chō-sêng ê hiān-siōng.
Chit-khoán peng-chiⁿ ē tī lak kàu tē-piáu chìn-chêng, to̍h cheng-hoat liáu-liáu.
M̄-koh khì-un nā-sī kē kàu kiat tàng ê un-tō͘, po̍h-pán peng-chiⁿ khó-lêng ē tī kē-chân tāi-khì hêng-sêng, piàn-chò seh, tau̍h-tau̍h-á, khin-khin-á lak-lo̍h-lâi.
Lán to̍h kā che kiò-chò peng-chiⁿ-bū.
Chit-ê sî-chūn, chit-khoán peng-chiⁿ khó-lêng ē hoán-siā tē-bīn ê teng-hóe, to̍h chhin-chhiūⁿ sī thài-iông ê kng-thiāu.
Chit pak iáⁿ-siōng sī téng kò goe̍h tī Tiong-kok Lāi Bông-kó͘ ê Wulan Butong chháu-po͘ khu hip--ê.

## [KIP] Lāi Bông-kóo thinn-tíng ê Kng-thiāu
Tsit phìnn thóo-tē thinn-tíng sī huat-sing siánn-mih tāi-tsì?
Siòng-phìnn lāi-té ê kng m̄-sī ki̍k-kng, sī kng-thiāu, sī tsi̍t-khuán khah uá tē-piáu ê hiān-siōng.
Ūn-khì bē-bái ê lâng, ē-tàng tī Tē-kiû tsiok tsē sóo-tsāi khuànn-tio̍h kng-thiāu, to̍h-sī uì ji̍t-thâu iân-sin tshut--lâi ê kng.
Tse-sī tíng-tsân tāi-khì ê po̍h-pán ping-tsinn huán-siā ji̍t-kng tsō-sîng ê hiān-siōng.
Tsit-khuán ping-tsinn ē tī lak kàu tē-piáu tsìn-tsîng, to̍h tsing-huat liáu-liáu.
M̄-koh khì-un nā-sī kē kàu kiat tàng ê un-tōo, po̍h-pán ping-tsinn khó-lîng ē tī kē-tsân tāi-khì hîng-sîng, piàn-tsò seh, ta̍uh-ta̍uh-á, khin-khin-á lak-lo̍h-lâi.
Lán to̍h kā tse kiò-tsò ping-tsinn-bū.
Tsit-ê sî-tsūn, tsit-khuán ping-tsinn khó-lîng ē huán-siā tē-bīn ê ting-hué, to̍h tshin-tshiūnn sī thài-iông ê kng-thiāu.
Tsit pak iánn-siōng sī tíng kò gue̍h tī Tiong-kok Lāi Bông-kóo ê Wulan Butong tsháu-poo khu hip--ê.

## [English] Light Pillars Over Inner Mongolia
What's happening across that field?
Pictured here are not [auroras][auroras] but nearby [light pillars][light pillars], a phenomenon typically much closer.
In most places on [Earth][Earth], a lucky viewer can see a [Sun pillar][Sun pillar 1], a column of light appearing to extend up from the [Sun][Sun] caused by flat fluttering [ice-crystals][ice-crystals] reflecting sunlight from the [upper atmosphere][upper atmosphere].
Usually, these ice [crystal][crystal]s evaporate before reaching the ground.
During freezing temperatures, however, [flat][flat] fluttering [ice crystals][ice crystals] may form near the ground in a form of [light snow][light snow] sometimes known as a [crystal fog][crystal fog].
These ice crystals may then reflect ground lights in columns not unlike a [Sun pillar][Sun pillar 2].
The featured image was taken last month across the [Wulan Butong Grasslands][Wulan Butong Grasslands] in [Inner Mongolia][Inner Mongolia], [China][China].

## 詞彙學習

|漢羅|POJ|KIP|華語|English|
|-|-|-|-|-|
|內蒙古|Lāi Bông-kó͘|Lāi Bông-kóo|內蒙古|Inner Mongolia|
|極光|ke̍k-kng|ki̍k-kng|極光|auroras|
|光柱|kng-thiāu|kng-thiāu|光柱|light pillar|
|太陽光柱|thài-iông kng-thiāu|thài-iông kng-thiāu|太陽光柱|Sun pillar|
|薄板冰晶|po̍h-pán peng-chiⁿ|po̍h-pán ping-tsinn|扁平冰晶|flat ice-crystals|
|冰晶霧|peng-chiⁿ-bū|ping-tsinn-bū|冰晶霧|crystal fog|
|草埔|chháu-po͘|tsháu-poo|草原|grassland|
|頂層大氣|téng-chân tāi-khì|tíng-tsân tāi-khì|高層大氣|upper atmosphere|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[auroras]:https://www.mtu.edu/tour/copper-country/northern-lights/
[light pillars]:https://atoptics.co.uk/blog/light-pillars/
[Earth]:https://apod.nasa.gov/apod/ap100713.html
[Sun pillar 1]:https://apod.nasa.gov/apod/ap010313.html
[Sun]:https://science.nasa.gov/sun/
[ice-crystals]:https://atoptics.co.uk/blog/real-crystals/
[upper atmosphere]:https://www.nasa.gov/image-article/earths-upper-atmosphere/
[crystal]:https://en.wikipedia.org/wiki/Crystal
[flat]:https://i.imgur.com/ELtLVZy.jpeg
[ice crystals]:https://www.lwpetersen.com/atmospheric-optics/light-pillars/
[light snow]:https://apod.nasa.gov/apod/ap240121.html
[crystal fog]:https://apod.nasa.gov/apod/ap231220.html
[Sun pillar 2]:http://apod.nasa.gov/cgi-bin/apod/apod_search?tquery=%22sun%20pillar%22
[Wulan Butong Grasslands]:https://youtu.be/u5ap7c91Sbg
[Inner Mongolia]:https://en.wikipedia.org/wiki/Inner_Mongolia
[China]:https://en.wikipedia.org/wiki/China

---
title: M102：坦倒 ê 側向盤仔型星系
date: 2024-03-06
publishdate: 2024-03-06T11:45:00+0800
tags: [free2share, M102, 正常星系, 銀河系, 側向星系, 盤仔型星系, NGC 5866, 紡錘星系, 塗粉帶, 星系盤, 恆星流, 星系群, 天龍座]
hero: https://apod.nasa.gov/apod/image/2403/M102_HubbleEbrahimian_960.jpg
summary: 這是啥物天體？這是一个一般星系，毋過是坦倒 ê 側向星系。
categories: [podcast]
vocals: [阿錕]
---

{{% apod %}}

- 原始文章：[M102: Edge-on Disk Galaxy](https://apod.nasa.gov/apod/ap240306.html)
- 影像來源：[NASA](https://www.nasa.gov), [ESA](https://esa.int), [Hubble](https://science.nasa.gov/mission/hubble/); 資料處理：[Ehsan Ebrahimian](https://www.instagram.com/anugrafy/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clv3z38j304p001tyd3v80hdp" >}}

## [漢羅] M102：坦倒 ê 側向盤仔型星系
這是啥物天體？
這是一个正常星系，毋過是坦倒 ê 側向星系。
足濟盤仔型星系實際上 kah [相片][pictured here] 內底 ê NGC 5866 紡錘星系 平薄，毋過 [ùi 咱 ê 方向來看][seen edge-on]，in 毋是坦倒--ê。
其實咱閣較熟似 ê 側向星系，應該是咱 ê [銀河系][Milky Way galaxy]。
[紡錘星系][Spindle galaxy 1] ê 另外一个編號是 M102，伊有足濟足複雜 ê 塗粉帶，tī 相片內底是較暗較烏 ê 部份。
星系盤內底較光 ê 恆星，予星系看起來變做是藍色--ê。
咱會當 tī [哈伯][Hubble] 影像內底 看著有少年 [恆星][stars] ê 藍色星系盤，伊延伸 ê 範圍比這个 [足薄 ê 星系盤][thin galactic plane] ê [塗粉][dust] 閣較闊。
有證據講這个 [紡錘][Spindle] 星系 tī 過去幾若十億年 ê 時間內，捌 kā 幾若个較細 ê 星系食食去。
包括 [幾若條較暗 ê 恆星流][multiple streams]，離星系盤較遠 ê 烏暗塗粉，kah 踅 tī 週邊、毋過無出現 tī 相片內底 ê [星系群][surrounding group]。
一般講來，足濟 [盤仔型星系會變薄][disk galaxies become thin]，因為 [形成盤仔][forms them] ê 氣體 tī 踅重力中心 ê 時陣會相挵。
[紡錘星系][Spindle galaxy 2] 就 tī [天龍座][Draco] 方向 5000 萬 [光年][light years] 遠 ê 所在。

## [POJ] M102: Thán-tó ê chhek-hiòng pôaⁿ-á hêng seng-hē
Che-sī siáⁿ-mih thian-thé?
Che-sī chi̍t-ê chèng-siông seng-hē, m̄-koh sī thán-tó ê chhek-hiòng seng-hē.
Chiok chē pôaⁿ-á-hêng seng-hē si̍t-chè-siōng kah siòng-phìⁿ lāi-té ê NGC 5866 Pháng-thûi Seng-hē pêⁿ po̍h, m̄-koh ùi lán ê hong-hiòng lâi-khòaⁿ, in m̄-sī thán-tó--ê.
Kî-si̍t lán koh-khah se̍k-sāi ê chhek-hiòng seng-hē, eng-kai sī lán ê Gîn-hô-hē.
Pháng-thûi Seng-hē ê lēng-gōa chi̍t-ê pian-hō sī M102, i ū chiok chē chiok ho̍k-cha̍p ê thô͘-hún-tòa, tī siòng-phìⁿ lāi-té sī khah àm khah o͘ ê pō͘-hūn.
Seng-hē-pôaⁿ lāi-té khah kng ê hêng-chheⁿ, hō͘ seng-hē khòaⁿ--khí-lâi piàn-chò sī nâ-sek--ê.
Lán ē-tàng tī Ha-peh iáⁿ-siōng lāi-té khòaⁿ-tio̍h ū siàu-liân hêng-chheⁿ ê nâ-sek seng-hē-pôaⁿ, i iân-sin ê hoān-ûi pí chit-ê chiok po̍h ê seng-hē-pôaⁿ ê thô͘-hún koh-khah khoah.
Ū chèng-kì kóng chit-ê Pháng-thûi Seng-hē tī kòe-khì kúi-nā cha̍p-ek nî ê sî-kan-lāi, bat kā kúi-nā ê khah sè ê seng-hē chia̍h-chia̍h-khì.
Pau-koat kúi-nā tiâu khah àm ê hêng-chheⁿ-liû, lī seng-hē-pôaⁿ khah hn̄g ê o͘-àm thô͘-hún, kah se̍h tī chiu-piⁿ, m̄-koh bô chhut-hiān tī siòng-phìⁿ lāi-té ê seng-hē-kûn.
It-poaⁿ kóng-lâi, chiok chē pôaⁿ-á-hêng seng-hē ē piàn po̍h, in-ūi hêng-sêng pôaⁿ-á ê khì-thé tī se̍h tiong-le̍k tiong-sim ê sî-chūn ē sio-lòng.
Pháng-thûi Seng-hē to̍h tī Thian-liông-chō hong-hiòng 5000 bān kng-nî hn̄g ê só͘-chāi.

## [KIP] M102: Thán-tó ê tshik-hiòng puânn-á hîng sing-hē
Tse-sī siánn-mih thian-thé?
Tse-sī tsi̍t-ê tsìng-siông sing-hē, m̄-koh sī thán-tó ê tshik-hiòng sing-hē.
Tsiok tsē puânn-á-hîng sing-hē si̍t-tsè-siōng kah siòng-phìnn lāi-té ê NGC 5866 Pháng-thuî Sing-hē pênn po̍h, m̄-koh uì lán ê hong-hiòng lâi-khuànn, in m̄-sī thán-tó--ê.
Kî-si̍t lán koh-khah si̍k-sāi ê tshik-hiòng sing-hē, ing-kai sī lán ê Gîn-hô-hē.
Pháng-thuî Sing-hē ê līng-guā tsi̍t-ê pian-hō sī M102, i ū tsiok tsē tsiok ho̍k-tsa̍p ê thôo-hún-tuà, tī siòng-phìnn lāi-té sī khah àm khah oo ê pōo-hūn.
Sing-hē-puânn lāi-té khah kng ê hîng-tshenn, hōo sing-hē khuànn--khí-lâi piàn-tsò sī nâ-sik--ê.
Lán ē-tàng tī Ha-peh iánn-siōng lāi-té khuànn-tio̍h ū siàu-liân hîng-tshenn ê nâ-sik sing-hē-puânn, i iân-sin ê huān-uî pí tsit-ê tsiok po̍h ê sing-hē-puânn ê thôo-hún koh-khah khuah.
Ū tsìng-kì kóng tsit-ê Pháng-thuî Sing-hē tī kuè-khì kuí-nā tsa̍p-ik nî ê sî-kan-lāi, bat kā kuí-nā ê khah sè ê sing-hē tsia̍h-tsia̍h-khì.
Pau-kuat kuí-nā tiâu khah àm ê hîng-tshenn-liû, lī sing-hē-puânn khah hn̄g ê oo-àm thôo-hún, kah se̍h tī tsiu-pinn, m̄-koh bô tshut-hiān tī siòng-phìnn lāi-té ê sing-hē-kûn.
It-puann kóng-lâi, tsiok tsē puânn-á-hîng sing-hē ē piàn po̍h, in-uī hîng-sîng puânn-á ê khì-thé tī se̍h tiong-li̍k tiong-sim ê sî-tsūn ē sio-lòng.
Pháng-thuî Sing-hē to̍h tī Thian-liông-tsō hong-hiòng 5000 bān kng-nî hn̄g ê sóo-tsāi.

## [English] M102: Edge-on Disk Galaxy
What kind of celestial object is this?
A relatively normal galaxy -- but seen from its edge.
Many disk galaxies are actually just as thin as NGC 5866, the Spindle galaxy, [pictured here][pictured here], but are not [seen edge-on][seen edge-on] from our vantage point.
A perhaps more familiar galaxy seen edge-on is our own [Milky Way galaxy][Milky Way galaxy].
Also cataloged as M102, the [Spindle galaxy][Spindle galaxy 1] has numerous and complex dust lanes appearing dark and red, while many of the bright stars in the disk give it a more blue underlying hue.
The blue disk of young [stars][stars] can be seen in this [Hubble][Hubble] image extending past the [dust][dust] in the extremely [thin galactic plane][thin galactic plane].
There is evidence that the [Spindle][Spindle] galaxy has cannibalized smaller galaxies over the past billion years or so, including [multiple streams][multiple streams] of faint stars, dark dust that extends away from the main galactic plane, and a [surrounding group][surrounding group] of galaxies (not shown).
In general, many [disk galaxies become thin][disk galaxies become thin] because the gas that [forms them][forms them] collides with itself as it rotates about the gravitational center.
The [Spindle galaxy][Spindle galaxy 2] lies about 50 million [light years][light years] distant toward the constellation of the Dragon ([Draco][Draco]).

## 詞彙學習（漢羅/POJ/KIP/華語/English）
- 【正常星系】chèng-siông seng-hē/tsìng-siông sing-hē/正常星系/normal galaxy
- 【側向星系】chhek-hiòng seng-hē/tshik-hiòng sing-hē/側向星系/edge-on galaxy
- 【銀河系】Gîn-hô-hē/Gîn-hô-hē/銀河系/Milky Way galaxy
- 【盤仔型星系】pôaⁿ-á-hêng seng-hē/puânn-á-hîng sing-hē/盤狀星系/disk galaxy
- 【紡錘星系】Pháng-thûi Seng-hē/Pháng-thuî Sing-hē/紡錘星系/Spindle galaxy
- 【塗粉帶】thô͘-hún-tòa/thôo-hún-tuà/灰塵帶/dust lane
- 【星系盤】seng-hē-pôaⁿ/sing-hē-puânn/星系盤/galactic plane
- 【恆星流】hêng-chheⁿ-liû/hîng-tshenn-liû/恆星流/streams of stars
- 【星系群】seng-hē-kûn/sing-hē-kûn/星系群/group of galaxies
- 【天龍座】Thian-liông-chō/Thian-liông-tsō/天龍座/Draco
- 【M102】M it-khòng-jī/M it-khòng-jī/M102/M102
- 【NGC 5866】NGC ngó͘-pat-lio̍k-lio̍k/NGC ngóo-pat-lio̍k-lio̍k/NGC 5866/NGC 5866

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[pictured here]:https://www.astrobin.com/xhlow5/
[seen edge-on]:https://apod.nasa.gov/apod/ap010510.html
[Milky Way galaxy]:https://science.nasa.gov/resource/the-milky-way-galaxy/
[Spindle galaxy 1]:https://en.wikipedia.org/wiki/NGC_5866
[stars]:https://science.nasa.gov/universe/stars/
[Hubble]:https://science.nasa.gov/mission/hubble/
[dust]:https://apod.nasa.gov/apod/ap990919.html
[thin galactic plane]:https://apod.nasa.gov/apod/ap180725.html
[Spindle]:https://en.wikipedia.org/wiki/Spindle_(textiles)#/media/File:Drop_spindles.jpg
[multiple streams]:https://apod.nasa.gov/apod/ap180206.html
[surrounding group]:https://en.wikipedia.org/wiki/NGC_5866_Group
[disk galaxies become thin]:https://apod.nasa.gov/apod/ap230531.html
[forms them]:http://en.wikipedia.org/wiki/Galaxy_formation_and_evolution
[Spindle galaxy 2]:https://apod.nasa.gov/apod/ap160309.html
[light years]:https://spaceplace.nasa.gov/light-year/
[Draco]:http://www.ianridpath.com/startales/draco.htm

---
title: 世界盡頭 ê 日全食
date: 2024-03-10
publishdate: 2024-03-10T11:45:00+0800
tags: [日全食, 日食, 南極洲, 山陵, 日冕, kha-báng]
hero: https://apod.nasa.gov/apod/image/2403/AntarcticEclipse_bruenjes_960.jpg
summary: 為著欲看著日全食，你敢願意行到世界 ê 盡頭？
categories: [podcast]
vocals: [阿錕]
---

{{% apod %}}

- 原始文章：[A Total Eclipse at the End of the World](https://apod.nasa.gov/apod/ap240310.html)
- 影像來源 kah [版權][copyright]：[Fred Bruenjes](http://www.moonglow.net/email.html) ([moonglow.net](http://www.moonglow.net/ccd/))
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clv2iohrw00mx01w9g4qk2j7b" >}}

## [漢羅] 世界盡頭 ê 日全食
為著欲看著日全食，你敢願意行到世界 ê 盡頭？
你若是願意，到時若是有人 [比你閣較早到][there already?]，你敢會感覺意外？
2003 年有一个特別 ê [日全食][total solar eclipse]，tī 這張相片內底，[日頭][Sun]、月娘、[南極州][Antarctica]、kah 2 个 攝影師，攏排做一逝。
就算這擺 ê 日食發生 tī 這个偏僻 ê 所在，猶是有一陣 [日食愛好者][enthusiastic eclipse chasers]，逐到世界 ê 盡頭，就是為著欲 [體驗][experience the surreal] [日頭暫時消失 tī 月娘後壁][Sun behind the Moon] ê 超現實感受。
[這張相片][featured picture] 是 4 張無仝款 ê 數位影像 合成--ê，主要是欲模擬人類 [目睭看著 ê][eye saw] 日食景色。
翕相 ê 時陣，[月娘 kah 日頭][Moon and the Sun] 做伙出現 tī 南極一个山陵 ê 天頂。
[忽然間，天色變暗去][sudden darkness]，[壯觀 ê 日冕][magnificent corona] 就出現 tī 月娘 ê 邊緣。
意外 ê 是，閣有 [翕著][caught] 另外一位攝影師咧整理 kha-mé-lah 內底 ê 影像。
倒爿是伊 貯器材 ê kha-báng kah 一隻 [通 摺--起來 ê 椅仔][collapsible chair]。
欲 [看著][be visible] 日食，較簡單 ê 方式就是 4 禮拜後 ê 4 月 8 號，日食會經過美洲一條長長狹狹 ê 路線。

## [POJ] Sè-kài chīn-thâu ê Ji̍t-choân-si̍t
Ūi tio̍h beh khòaⁿ-tio̍h ji̍t-choân-si̍t, lí kám goān-ì kiâⁿ kàu sè-kài ê chīn-thâu?
Lí nā-sī goān-ì, kàu-sî nā-sī ū-lâng pí lí koh-khah chá kàu, lí kám-ē kám-kak ì-gōa?
2003 nî ū chi̍t-ê te̍k-pa̍t ê ji̍t-choân-si̍t, tī chit-tiuⁿ siòng-phìⁿ lāi-té, ji̍t-thâu, goe̍h-niû, lâm-ke̍k-chiu, kah 2 ê liap-iáⁿ-su, lóng pâi-chò chi̍t-chōa.
Tō-sǹg chit pái ê ji̍t-si̍t hoat-seng tī chit-ê phian-phiah ê só͘-chāi, iáu-sī ū chi̍t-tīn ji̍t-si̍t ài-hóⁿ-chiá, jiok kàu sè-kài ê chīn-thâu, to̍h-sī ūi-tio̍h beh thé-giām ji̍t-thâu chiām-sî siau-sit tī goe̍h-niû āu-piah ê chhiau-hiān-si̍t kám-siū.
Chit-tiuⁿ siòng-phìⁿ sī 4 tiuⁿ bô-kâng-khoán ê sò͘-ūi iáⁿ-siōng ha̍p-chiâⁿ--ê, chú-iàu sī beh bô͘-gí jîn-lūi ba̍k-chiu khòaⁿ--tio̍h ê ji̍t-si̍t kéng-sek.
Hip-siòng ê sî-chūn, goe̍h-niû kah ji̍t-thâu chò-hóe chhut-hiān tī lâm-ke̍k chi̍t-ê soaⁿ-niā ê thiⁿ-téng.
Hut-jiân-kan, thiⁿ-sek piàn àm--khì, chòng-koan ê ji̍t-bián to̍h chhut-hiān tī goe̍h-niû ê pian-iân.
Ì-gōa ê sī, koh-ū hip-tio̍h lēng-gōa chi̍t ūi liap-iáⁿ-su leh chéng-lí kha-mé-lah lāi-té ê iáⁿ-siōng.
Tò-pêng sī i té khì-châi ê kha-báng kah chi̍t chiah thang chih--khí-lâi ê í-á.
Beh khòaⁿ-tio̍h ji̍t-si̍t, khah kán-tan ê hong-sek to̍h-sī 4 lé-pài āu ê 4 goe̍h 8 hō, ji̍t-si̍t ē keng-kòe Bí-chiu chi̍t tiâu tn̂g-tn̂g e̍h-e̍h ê lō͘-sòaⁿ.

## [KIP] Sè-kài tsīn-thâu ê Ji̍t-tsuân-si̍t
Uī tio̍h beh khuànn-tio̍h ji̍t-tsuân-si̍t, lí kám guān-ì kiânn kàu sè-kài ê tsīn-thâu?
Lí nā-sī guān-ì, kàu-sî nā-sī ū-lâng pí lí koh-khah tsá kàu, lí kám-ē kám-kak ì-guā?
2003 nî ū tsi̍t-ê ti̍k-pa̍t ê ji̍t-tsuân-si̍t, tī tsit-tiunn siòng-phìnn lāi-té, ji̍t-thâu, gue̍h-niû, lâm-ki̍k-tsiu, kah 2 ê liap-iánn-su, lóng pâi-tsò tsi̍t-tsuā.
Tō-sǹg tsit pái ê ji̍t-si̍t huat-sing tī tsit-ê phian-phiah ê sóo-tsāi, iáu-sī ū tsi̍t-tīn ji̍t-si̍t ài-hónn-tsiá, jiok kàu sè-kài ê tsīn-thâu, to̍h-sī uī-tio̍h beh thé-giām ji̍t-thâu tsiām-sî siau-sit tī gue̍h-niû āu-piah ê tshiau-hiān-si̍t kám-siū.
Tsit-tiunn siòng-phìnn sī 4 tiunn bô-kâng-khuán ê sòo-uī iánn-siōng ha̍p-tsiânn--ê, tsú-iàu sī beh bôo-gí jîn-luī ba̍k-tsiu khuànn--tio̍h ê ji̍t-si̍t kíng-sik.
Hip-siòng ê sî-tsūn, gue̍h-niû kah ji̍t-thâu tsò-hué tshut-hiān tī lâm-ki̍k tsi̍t-ê suann-niā ê thinn-tíng.
Hut-jiân-kan, thinn-sik piàn àm--khì, tsòng-kuan ê ji̍t-bián to̍h tshut-hiān tī gue̍h-niû ê pian-iân.
Ì-guā ê sī, koh-ū hip-tio̍h līng-guā tsi̍t uī liap-iánn-su leh tsíng-lí kha-mé-lah lāi-té ê iánn-siōng.
Tò-pîng sī i té khì-tsâi ê kha-báng kah tsi̍t tsiah thang tsih--khí-lâi ê í-á.
Beh khuànn-tio̍h ji̍t-si̍t, khah kán-tan ê hong-sik to̍h-sī 4 lé-pài āu ê 4 gue̍h 8 hō, ji̍t-si̍t ē king-kuè Bí-tsiu tsi̍t tiâu tn̂g-tn̂g e̍h-e̍h ê lōo-suànn.

## [English] A Total Eclipse at the End of the World
Would you go to the end of the world to see a total eclipse of the Sun?
If you did, would you be surprised to find someone else [there already?][there already?]
In 2003, the [Sun][Sun], the Moon, Antarctica, and two photographers all lined up in [Antarctica][Antarctica] during an unusual [total solar eclipse][total solar eclipse].
Even given the extreme location, a group of [enthusiastic eclipse chasers][enthusiastic eclipse chasers] ventured near the bottom of the world to [experience the surreal][experience the surreal] momentary disappearance of the [Sun behind the Moon][Sun behind the Moon].
One of the treasures collected was the [featured picture][featured picture] -- a composite of four separate images digitally combined to realistically simulate how the adaptive human [eye saw][eye saw] the eclipse.
As the image was taken, both the [Moon and the Sun][Moon and the Sun] peeked together over an Antarctic ridge.
In the [sudden darkness][sudden darkness], the [magnificent corona][magnificent corona] of the Sun became visible around the Moon.
Quite by accident, another photographer was [caught][caught] in one of the images checking his video camera.
Visible to his left are an equipment bag and a [collapsible chair][collapsible chair].
A more easily visible solar eclipse will occur in just under four weeks and [be visible][be visible] from a long, thin swath of North America.

## 詞彙學習

|漢羅|POJ|KIP|華語|English|
|-|-|-|-|-|
|日全食|ji̍t-choân-si̍t|ji̍t-tsuân-si̍t|日全食|total solar eclipse|
|日冕|ji̍t-bián|ji̍t-bián|日冕|corona|
|南極洲|Lâm-ke̍k-chiu|Lâm-ki̍k-tsiu|南極洲|Antarctica|
|山陵|soaⁿ-niā|suann-niā|山脊|ridge|
|kha-báng|kha-báng|kha-báng|包包|bag|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[there already?]:http://www.icstars.com/Antarctica/Eclipse2003.html
[Sun]:https://science.nasa.gov/sun/
[Antarctica]:https://apod.nasa.gov/apod/ap991116.html
[total solar eclipse]:https://apod.nasa.gov/apod/ap100730.html
[enthusiastic eclipse chasers]:http://www.moonglow.net/eclipse/2003nov23/index.html
[experience the surreal]:http://www.youtube.com/watch?v=qUNau9YjA2U
[Sun behind the Moon]:https://apod.nasa.gov/apod/ap240303.html
[featured picture]:http://www.moonglow.net/eclipse/2003nov23/index.html
[eye saw]:https://apod.nasa.gov/apod/ap230516.html
[Moon and the Sun]:https://apod.nasa.gov/apod/ap031127.html
[sudden darkness]:https://apod.nasa.gov/apod/ap211205.html
[magnificent corona]:https://apod.nasa.gov/apod/ap100316.html
[caught]:https://www.reddit.com/media?url=https%3A%2F%2Fexternal-preview.redd.it%2F6KSS0cdkLrB6oSpJFbgcLAa36Nk312Q3EaEWf_TRDu0.jpg%3Fwidth%3D640%26crop%3Dsmart%26auto%3Dwebp%26s%3Db6f2617acbc01d2e5c81ae47ff7dcc65f743e94d
[collapsible chair]:http://www.abriefourie.com/crossingcontinue_01.html
[be visible]:https://science.nasa.gov/eclipses/future-eclipses/eclipse-2024/where-when/

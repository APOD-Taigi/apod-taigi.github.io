---
title: 木星 ê 深坑
date: 2024-11-03
publishdate: 2024-11-03T11:45:00+0800
tags: [free2share, 木星, Juno 太空船, 捲螺仔旋, 深坑]
hero: https://apod.nasa.gov/apod/image/2411/JupiterAbyss_JunoEichstadt_1080.jpg
summary: 木星頂懸彼粒烏斑是啥物？無人知影。
categories: [podcast]
vocals: [阿錕]
---

{{% apod %}}

- 原始文章：[Jupiter Abyss](https://apod.nasa.gov/apod/ap241103.html)
- 影像來源：[NASA](https://www.nasa.gov/), [Juno](https://science.nasa.gov/mission/juno), [SwRI](http://www.swri.org/), [MSSS](http://www.msss.com/); 資料處理 & [許可][License3]：[Gerald Eichstädt](https://science.nasa.gov/people/gerald-eichstadt/) & [Sean Doran](https://twitter.com/_TheSeaning)
- 台文翻譯：[An-Li Tsai][An-Li Tsai] ([TARA][TARA])

{{< podcast "cm3enno4u001z01y68mj48xc4" >}}

## [漢羅] 木星 ê 深坑
木星頂懸彼粒烏斑是啥物？
無人知影。
NASA ê 機器人太空船 [Juno][Juno] 飛過 [木星][Jupiter] ê 時陣，翕著這个 [一直攏烏烏 ê 雲][usually dark cloud]，咱 kā 叫做 [深坑][the Abyss 1]。
邊仔 ê 雲 ê 圖樣表示講，[深坑][the Abyss 2] 是 一个 [捲螺仔旋][a vortex] ê 中心。
因為 [木星大氣][Jupiter's atmosphere] ê 烏色雲 比 淺色雲 較深，所以這个 深坑 看起來就親像是一个 [足深 ê 空][deep hole]。
毋過咱目前猶無證據，較歹講。
[深坑][Abyss] 邊仔是一寡複雜、[彎彎曲曲 ê 雲][meandering clouds] kah [捲螺仔風][swirling] [風暴系統][storm systems]。
有一寡 tī 上懸海拔 ê 雲就是淺色--ê。
[這張圖][featured image] 是 2019 年 [Juno 太空船飛過][Juno passed] [木星雲頂][Jupiter's cloud tops] 1 萬 5000 公里懸 ê 時陣翕--ê。
[後一擺 Juno 太空船 飛過][next close pass] 木星，會發生 tī 3 禮拜後。

## [POJ] Bo̍k-chheⁿ ê Chhim-kheⁿ
Bo̍k-chheⁿ téng-koân hit lia̍p o͘-pan sī siáⁿ-mih?
Bô-lâng chai-iáⁿ.
NASA ê ki-khì-lâng thài-khong-chûn Juno poe-kòe Bo̍k-chheⁿ ê sî-chūn, hip-tio̍h chit-ê it-ti̍t lóng o͘-o͘ ê hûn, lán kā kiò-chò chhim-kheⁿ.
Piⁿ-á ê hûn ê tô͘-iūⁿ piáu-sī kóng, chhim-kheⁿ sī chi̍t-ê kńg-lê-á-chn̄g ê tiong-sim.
In-ūi Bo̍k-chheⁿ tāi-khì ê o͘-sek hûn pí chhián-sek hûn khah chhim, só͘-í chit-ê chhim-kheⁿ khòaⁿ--khí-lâi to̍h chhin-chhiūⁿ sī chi̍t-ê chiok chhim ê khang.
M̄-koh lán bo̍k-chêng iáu bô chèng-kì, khah pháiⁿ-kóng.
Chhim-kheⁿ piⁿ-á sī chi̍t-kóa ho̍k-cha̍p, oan-oan-khiau-khiau ê hûn kah kńg-lê-á-hong hong-pō hē-thóng.
Ū chi̍t-kóa tī siōng koân hái-poa̍t ê hûn tio̍h-sī chhián-sek--ê.
Chit-tiuⁿ tô͘ sī 2019 nî Juno thài-khong-chûn poe-kòe Bo̍k-chheⁿ hûn-téng 1 bān 5000 kong-lí koân ê sî-chūn hip--ê.
Āu chi̍t-pái Juno thài-khong-chûn poe-kòe Bo̍k-chheⁿ, ē hoat-seng tī 3 lé-pài āu.

## [KIP] Bo̍k-tshenn ê Tshim-khenn
Bo̍k-tshenn tíng-kuân hit lia̍p oo-pan sī siánn-mih?
Bô-lâng tsai-iánn.
NASA ê ki-khì-lâng thài-khong-tsûn Juno pue-kuè Bo̍k-tshenn ê sî-tsūn, hip-tio̍h tsit-ê it-ti̍t lóng oo-oo ê hûn, lán kā kiò-tsò tshim-khenn.
Pinn-á ê hûn ê tôo-iūnn piáu-sī kóng, tshim-khenn sī tsi̍t-ê kńg-lê-á-tsn̄g ê tiong-sim.
In-uī Bo̍k-tshenn tāi-khì ê oo-sik hûn pí tshián-sik hûn khah tshim, sóo-í tsit-ê tshim-khenn khuànn--khí-lâi to̍h tshin-tshiūnn sī tsi̍t-ê tsiok tshim ê khang.
M̄-koh lán bo̍k-tsîng iáu bô tsìng-kì, khah pháinn-kóng.
Tshim-khenn pinn-á sī tsi̍t-kuá ho̍k-tsa̍p, uan-uan-khiau-khiau ê hûn kah kńg-lê-á-hong hong-pō hē-thóng.
Ū tsi̍t-kuá tī siōng kuân hái-pua̍t ê hûn tio̍h-sī tshián-sik--ê.
Tsit-tiunn tôo sī 2019 nî Juno thài-khong-tsûn pue-kuè Bo̍k-tshenn hûn-tíng 1 bān 5000 kong-lí kuân ê sî-tsūn hip--ê.
Āu tsi̍t-pái Juno thài-khong-tsûn pue-kuè Bo̍k-tshenn, ē huat-sing tī 3 lé-pài āu.

## [English] Jupiter Abyss
What's that black spot on Jupiter?
No one is sure.
During one pass of NASA's [Juno][Juno] over [Jupiter][Jupiter], the robotic spacecraft imaged an [usually dark cloud][usually dark cloud] feature informally dubbed [the Abyss][the Abyss 1].
Surrounding cloud patterns show [the Abyss][the Abyss 2] to be at the center of [a vortex][a vortex].
Since dark features on [Jupiter's atmosphere][Jupiter's atmosphere] tend to run deeper than light features, the Abyss may really be the [deep hole][deep hole] that it appears -- but without more evidence that remains conjecture.
The [Abyss][Abyss] is surrounded by a complex of [meandering clouds][meandering clouds] and other [swirling][swirling] [storm systems][storm systems], some of which are topped by light colored, high-altitude clouds.
The [featured image][featured image] was captured in 2019 while [Juno passed][Juno passed] only about 15,000 kilometers above [Jupiter's cloud tops][Jupiter's cloud tops].
The [next close pass][next close pass] of Juno near Jupiter will be in about three weeks.

## 詞彙學習
|漢羅|POJ|KIP|華語|English|
|-|-|-|-|-|
| 深坑 | chhim-kheⁿ | tshim-khenn | 深淵 | Abyss |
| 木星 | Bo̍k-chheⁿ | Bo̍k-tshenn | 木星 | Jupiter |
| Juno 太空船 | Juno thài-khong-chûn | Juno thài-khong-tsûn | 朱諾號太空船 | Juno spacecraft |
| 捲螺仔旋 | kńg-lê-á-chn̄g | kńg-lê-á-chn̄g | 漩渦 | swirl |

{{% /apod %}}
[An-Li Tsai]: mailto:thianbun.taigi@gmail.com
[TARA]: https://tara.tw

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-sa/3.0/
[License2]:https://creativecommons.org/licenses/by-nc-nd/2.0/

[Juno]:https://www.jpl.nasa.gov/missions/juno/
[Jupiter]:https://science.nasa.gov/jupiter/
[usually dark cloud]:https://apod.nasa.gov/apod/ap241103.htmlap171008.html
[the Abyss 1]:https://www.jpl.nasa.gov/images/pia22948-jupiter-abyss/
[the Abyss 2]:https://photojournal.jpl.nasa.gov/catalog/PIA22948
[a vortex]:https://www.youtube.com/watch?v=-XMd8AnEJBA
[Jupiter's atmosphere]:https://en.wikipedia.org/wiki/Atmosphere_of_Jupiter
[deep hole]:https://www.popularmechanics.com/technology/infrastructure/g2919/7-of-the-deepest-manmade-holes/
[Abyss]:https://www.reddit.com/media?url=https%3A%2F%2Fi.redd.it%2F1h6ozh8wsu501.jpg
[meandering clouds]:https://apod.nasa.gov/apod/ap241103.htmlap181121.html
[swirling]:https://apod.nasa.gov/apod/ap241103.htmlap180521.html
[storm systems]:https://apod.nasa.gov/apod/ap241103.htmlap170228.html
[featured image]:https://www.missionjuno.swri.edu/junocam/processing?id=6906
[Juno passed]:https://apod.nasa.gov/apod/ap241103.htmlap190205.html
[Jupiter's cloud tops]:https://www.reddit.com/r/spaceporn/comments/10b94mk/jupiters_abyss_the_dark_center_of_a_massive/
[next close pass]:https://en.wikipedia.org/wiki/Juno_(spacecraft)#Timeline

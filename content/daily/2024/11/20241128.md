---
title: NGC 206 kah 仙女座星系 ê 恆星雲
date: 2024-11-28
publishdate: 2024-11-28T11:45:00+0800
tags: [NGC 206, NGC 604, M33, M31, 星協, 星雲, 仙女座星系, 恆星形成區, 開放星團, 球形星團, 銀河系, 蜘蛛星雲, 大麥哲倫星雲, 捲螺仔星系, 捲螺仔手骨, 星系盤, 恆星托兒所, 厝邊星系, 懸質量恆星, 恆星雲]
hero: https://apod.nasa.gov/apod/image/2411/NGC206_APOD1024.jpg
summary: 這个去予編做 NGC 206 ê 大型星協，就 tī 咱 ê 厝邊星系 仙女座星系 厚塗粉 ê 捲螺仔手骨內底，綴星系頂懸粉紅仔色 ê 恆星形成區咧行。
---

{{% apod %}}

- 原始文章：[NGC 206 and the Star Clouds of Andromeda](https://apod.nasa.gov/apod/ap241128.html)
- 影像來源 kah [版權][copyright]：[Roberto Marinoni](https://www.astrobin.com/users/Bluesky71/)
- 台文翻譯：[An-Li Tsai][An-Li Tsai] ([TARA][TARA])

## [漢羅] NGC 206 kah 仙女座星系 ê 恆星雲
這个去予編做 [NGC 206][NGC 206 1] ê 大型星協，就 tī 咱 ê 厝邊星系 [仙女座星系][Andromeda galaxy] 厚塗粉 ê 捲螺仔手骨內底，綴星系頂懸粉紅仔色 ê 恆星形成區咧行。
仙女座星系嘛叫做 M31。
[這个捲螺仔星系 kah 咱 ê 距離才][the spiral galaxy is a mere] 250 萬光年爾。
這張是 仙女座星系盤西南 [爿][extent] [清楚閣詳細 ê 特寫相片][this sharp and detailed close-up]，NGC 206 就 tī 這張相片 ê 中央正爿彼搭。
NGC 206 內底有一寡足光 ê 藍色 [恆星][stars of NGC 206]，表示講伊猶閣足少年--ê。
實際上，這寡少年懸質量恆星 ê 歲數，是猶無到 1000 萬歲。
[NGC 206][NGC 206 2] ê 大細差不多有 4000 光年大，是比咱銀河 [盤][in the disk] 面頂 少年球形星團 抑是 開放星團 閣較大。
這个寸尺 kah 咱附近 ê 捲螺仔星系 [M33][M33] 內底 ê 大型恆星托兒所 [NGC 604][NGC 604] kah 大麥哲倫星雲內底 ê [蜘蛛星雲][Tarantula Nebula] 是 差不多大。

## [POJ] NGC 206 kah Sian-lú-chō seng-hē ê Hêng-chheⁿ-hûn
Chit-ê khì hō͘ pian-chò NGC 206 ê tōa-hêng seng-hia̍p, to̍h tī lán ê chhù-piⁿ seng-hē Sian-lú-chō seng-hē kāu thô͘-hún ê kńg-lê-á chhiú-kut lāi-té, tòe seng-hē téng-koân hún-âng-á-sek ê hêng-chheⁿ hêng-sêng-khu leh kiâⁿ.
Sian-lú-chō seng-hē mā kiò-chò M31.
Chit-ê kńg-lê-á seng-hē kah lán ê kū-lī chiah 250 bān kng-nî niă.
Chit-tiuⁿ sī Sian-lú-chō seng-hē-pôaⁿ sai-lâm pêng chheng-chhó koh siông-sè ê te̍k-siá siòng-phìⁿ, NGC 206 to̍h tī chit-tiuⁿ siòng-phìⁿ ê tiong-ng chiàⁿ-pêng hit-tah.
NGC 206 lāi-té ū chi̍t-kóa chiok kng ê nâ-sek hêng-chheⁿ, piau-sī kóng i iáu-koh chiok siàu-liân--ê.
Si̍t-chè-siōng, chit-kóa siàu-liân koân-chit-liōng hêng-chheⁿ ê hòe-sò͘, sī iáu bô kàu 1000 bān hòe.
NGC 206 ê tōa-sè chha-put-to ū 4000 kng-nî tōa, sī pí lán Gîn-hô-pôaⁿ bīn-téng siàu-liân kiû-hêng-seng-thoân a̍h-sī khai-hòng-seng-thoân koh khah tōa.
Chit-ê chhùn-chhioh kah lán hù-kīn ê kńg-lê-á seng-hē M33 lāi-té ê tōa-hêng hêng-chheⁿ thok-jî-só͘ NGC 604 kah Tōa Be̍h-tiat-lûn seng-hûn lāi-té ê ti-tu-seng-hûn sī chha-put-to tōa.

## [KIP] NGC 206 kah Sian-lú-tsō sing-hē ê Hîng-tshenn-hûn
Tsit-ê khì hōo pian-tsò NGC 206 ê tuā-hîng sing-hia̍p, to̍h tī lán ê tshù-pinn sing-hē Sian-lú-tsō sing-hē kāu thôo-hún ê kńg-lê-á tshiú-kut lāi-té, tuè sing-hē tíng-kuân hún-âng-á-sik ê hîng-tshenn hîng-sîng-khu leh kiânn.
Sian-lú-tsō sing-hē mā kiò-tsò M̀1.
Tsit-ê kńg-lê-á sing-hē kah lán ê kū-lī tsiah 250 bān kng-nî niă.
Tsit-tiunn sī Sian-lú-tsō sing-hē-puânn sai-lâm pîng tshing-tshó koh siông-sè ê ti̍k-siá siòng-phìnn, NGC 206 to̍h tī tsit-tiunn siòng-phìnn ê tiong-ng tsiànn-pîng hit-tah.
NGC 206 lāi-té ū tsi̍t-kuá tsiok kng ê nâ-sik hîng-tshenn, piau-sī kóng i iáu-koh tsiok siàu-liân--ê.
Si̍t-tsè-siōng, tsit-kuá siàu-liân kuân-tsit-liōng hîng-tshenn ê huè-sòo, sī iáu bô kàu 1000 bān huè.
NGC 206 ê tuā-sè tsha-put-to ū 4000 kng-nî tuā, sī pí lán Gîn-hô-puânn bīn-tíng siàu-liân kiû-hîng-sing-thuân a̍h-sī khai-hòng-sing-thuân koh khah tuā.
Tsit-ê tshùn-tshioh kah lán hù-kīn ê kńg-lê-á sing-hē M̀3 lāi-té ê tuā-hîng hîng-tshenn thok-jî-sóo NGC 604 kah Tuā Be̍h-tiat-lûn sing-hûn lāi-té ê ti-tu-sing-hûn sī tsha-put-to tuā.

## [English] NGC 206 and the Star Clouds of Andromeda
The large stellar association cataloged as [NGC 206][NGC 206 1] is nestled within the dusty arms of the neighboring [Andromeda galaxy][Andromeda galaxy], along with the galaxy's pinkish star-forming regions.
Also known as M31, [the spiral galaxy is a mere][the spiral galaxy is a mere] 2.5 million light-years away.
NGC 206 is found right of center in [this sharp and detailed close-up][this sharp and detailed close-up] of the southwestern [extent][extent] of Andromeda's disk.
The bright, blue [stars of NGC 206][stars of NGC 206] indicate its youth.
In fact, its youngest massive stars are less than 10 million years old.
Much larger than the open or galactic clusters of young stars [in the disk][in the disk] of our Milky Way galaxy, [NGC 206][NGC 206 2] spans about 4,000 light-years.
That's comparable in size to the giant stellar nurseries [NGC 604][NGC 604] in nearby spiral [M33][M33] and the [Tarantula Nebula][Tarantula Nebula], in the Large Magellanic Cloud.

## 詞彙學習
|漢羅|POJ|KIP|華語|English|
|-|-|-|-|-|
| 仙女座星系 | Sian-lú-chō seng-hē | Sian-lú-tsō sing-hē | 仙女座星系 | Andromeda galaxy |
| 厝邊星系 | chhù-piⁿ-seng-hē | tshù-pinn-sing-hē | 鄰居星系 | neighboring galaxy |
| 星協 | seng-hia̍p | sing-hia̍p | 星協 | stellar association |
| 恆星雲 | hêng-chheⁿ-hûn | hîng-tshenn-hûn | 恆星雲 | the star clouds |
| 星雲 | seng-hûn | sing-hûn | 星雲 | nebula |
| 捲螺仔星系 | kńg-lê-á seng-hē | kńg-lê-á sing-hē | 螺旋星系 | spiral galaxy |
| 捲螺仔手骨 | kńg-lê-á chhiú-kut | kńg-lê-á tshiú-kut | 旋臂 | spiral arms |
| 星系盤 | seng-hē-pôaⁿ | sing-hē-puânn | 星系盤 | galactic disk |
| 恆星形成區 | hêng-chheⁿ hêng-sêng-khu | hîng-tshenn hîng-sîng-khu | 恆星形成區 | star-forming regions |
| 懸質量恆星 | koân-chit-liōng hêng-chheⁿ | kuân-tsit-liōng hîng-tshenn | 大質量恆星 | massive star |
| 開放星團 | khai-hòng-seng-thoân | khai-hòng-sing-thuân | 開放星團 | open clusters |
| 球狀星團 | kiû-hêng-seng-thoân | kiû-hîng-sing-thuân | 球形星團 | globular clusters |
| 銀河系 | Gîn-hô-hē | Gîn-hô-hē | 銀河系 | Milky Way galaxy |
| 蜘蛛星雲 | Ti-tu-seng-hûn | Ti-tu-sing-hûn | 蜘蛛星雲 | Tarantula Nebula |
| 大麥哲倫星雲 | Tōa Be̍h-tiat-lûn Seng-hûn | Tuā Be̍h-tiat-lûn Sing-hûn | 大麥哲倫星雲 | Large Magellanic Cloud |
| 恆星托兒所 | hêng-chheⁿ thok-jî-só͘ | hîng-tshenn thok-jî-sóo | 恆星托兒所 | stellar nurseries |
| M31 | M saⁿ-cha̍p-it | M sann-tsa̍p-it | M31 | M31 |
| M33 | M saⁿ-cha̍p-saⁿ | M sann-tsa̍p-sann | M33 | M33 |
| NGC 604 | NGC lio̍k-khòng-sù | NGC lio̍k-khòng-sù | NGC 604 | NGC 604 |
| NGC 206 | NGC jī-khòng-lio̍k | NGC jī-khòng-lio̍k | NGC 206 | NGC 206 |

{{% /apod %}}
[An-Li Tsai]: mailto:thianbun.taigi@gmail.com
[TARA]: https://www.astro.ncu.edu.tw/taova/index.php/tara-trip/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[NGC 206 1]:https://apod.nasa.gov/apod/ap990402.html
[Andromeda galaxy]:https://apod.nasa.gov/apod/ap220119.html
[the spiral galaxy is a mere]:http://www.nasa.gov/mission_pages/hubble/science/milky-way-collide.html
[this sharp and detailed close-up]:https://www.astrobin.com/s57ghl/
[extent]:https://apod.nasa.gov/apod/ap200925.html
[stars of NGC 206]:https://ui.adsabs.harvard.edu/abs/2010MNRAS.405.1531E/abstract
[in the disk]:https://apod.nasa.gov/apod/ap120912.html
[NGC 206 2]:http://messier.seds.org/more/m031_n206.html
[NGC 604]:https://apod.nasa.gov/apod/ap240425.html
[Tarantula Nebula]:https://apod.nasa.gov/apod/ap240308.html

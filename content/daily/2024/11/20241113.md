---
title: Webb 翕--ê 棍螺仔星系 NGC 1365
date: 2024-11-13
publishdate: 2024-11-13T11:45:00+0800
tags: [棍螺仔星系, NGC 1365, 捲螺仔星系, 天爐座, James Webb 太空望遠鏡, 中紅外線, 星系, 星團, 星系棍仔, 捲螺仔手骨, 超大質量烏洞]
hero: https://apod.nasa.gov/apod/image/2411/JWSTMIRI_ngc1365_1024.png
summary: 南半球 天爐座方向 5600 光年遠 ê NGC 1365 是 一个直徑 20 萬光年 ê 大粒棍螺仔星系。
categories: [podcast]
vocals: [阿錕]
---

{{% apod %}}

- 原始文章：[Barred Spiral Galaxy NGC 1365 from Webb](https://apod.nasa.gov/apod/ap241113.html)
- 影像來源：[NASA](https://www.nasa.gov), [ESA](https://www.esa.int/), [CSA](https://www.asc-csa.gc.ca/eng/), Janice Lee ([NOIRLab](https://noirlab.edu/public/)) ; 資料處理：Alyssa Pagan ([STScI](https://www.stsci.edu))
- 台文翻譯：[An-Li Tsai][An-Li Tsai] ([TARA][TARA])

{{< podcast "cm4vgp9qo000s012rgaq0320e" >}}

## [漢羅] Webb 翕--ê 棍螺仔星系 NGC 1365
南半球 天爐座方向 [干焦][A mere] 5600 光年遠 ê [NGC 1365][NGC 1365 is an enormous]，是 一个直徑 20 萬光年 ê 大粒棍螺仔星系，是咱銀河 ê 2 倍大。
這是 [James Webb 太空望遠鏡][James Webb Space Telescope] ê 中紅外線相機 MIRI 翕--ê [紅外線][in infrared light] [影像][This sharp image]，有翕著捲螺仔星系 [足清楚 ê 細節][reveals stunning details]。
Webb 翕--ê NGC 1365 有 6 萬光年闊 ê [範圍][field of view]，是欲看星系 ê 核心 kah 新誕生 ê 星團。
影像內底 ê 塗粉絲 kah 氣泡 組成 ê 網路是 星系中心棍仔 伸出來 ê 捲螺仔手骨 頂懸 ê 少年恆星 產生--ê。
[天文學家 懷疑講][Astronomers suspect]，NGC 1365 星系棍仔 ê 重力場，應該是 星系演化過程中足重要 ê 角色。
伊 kā 氣體 kah 塗粉 送去 [生恆星 ê 所在][star-forming maelstrom]，落尾這寡物質 會攏飼予星系中心 ê [超大質量烏洞][supermassive black hole] 食。

## [POJ] Webb hip--ê Kùn-lê-á Seng-hē NGC 1365
Lâm-pòaⁿ-kiû Thian-lô͘-chō hong-hiòng kan-na 5600 kng-nî hn̄g ê NGC 1365, sī chi̍t-ê ti̍t-kèng 20 bān kng-nî ê tōa-lia̍p kùn-lê-á seng-hē, sī lán Gîn-hô ê 2 pōe tōa.
Che-sī James Webb thài-khong bōng-oán-kiàⁿ ê tiong âng-gōa-sòaⁿ siòng-ki MIRI hip--ê âng-gōa-sòaⁿ iáⁿ-siōng, ū hip-tio̍h kńg-lê-á seng-hē chiok chheng-chhó ê sè-chiat.
Webb hip--ê NGC 1365 ū 6 bān kng-nî khoah ê hoān-ûi, sī beh khòaⁿ seng-hē ê he̍k-sim kah sin tàn-seng ê seng-thoân.
Iáⁿ-siōng lāi-té ê thô͘-hún-si kah khì-phàu cho͘-sêng ê bāng-lō͘ sī seng-hē tiong-sim kùn-á chhun chhut-lâi ê kńg-lê-á chhiú-kut téng-koân ê siàu-liân hêng-chhiⁿ sán-seⁿ--ê.
Thian-bûn ha̍k-ka hoâi-gî kóng, NGC 1365 seng-hē kùn-á ê tāng-le̍k-tiûⁿ, eng-kai sī seng-hē ián-hòa kòe-têng-tiong chiok tiōng-iàu ê kak-sek.
I kā khì-thé kah thô͘-hún sàng-khì seⁿ hêng-chhiⁿ ê só͘-chāi, lo̍h-bóe chit kóa bu̍t-chit ē lóng chhī hō͘ seng-hē tiong-sim ê chhiau-tōa chit-liōng o͘-tōng chia̍h.

## [KIP] Webb hip--ê Kùn-lê-á Sing-hē NGC 1365
Lâm-puànn-kiû Thian-lôo-tsō hong-hiòng kan-na 5600 kng-nî hn̄g ê NGC 1365, sī tsi̍t-ê ti̍t-kìng 20 bān kng-nî ê tuā-lia̍p kùn-lê-á sing-hē, sī lán Gîn-hô ê 2 puē tuā.
Tse-sī James Webb thài-khong bōng-uán-kiànn ê tiong âng-guā-suànn siòng-ki MIRI hip--ê âng-guā-suànn iánn-siōng, ū hip-tio̍h kńg-lê-á sing-hē tsiok tshing-tshó ê sè-tsiat.
Webb hip--ê NGC 1365 ū 6 bān kng-nî khuah ê huān-uî, sī beh khuànn sing-hē ê hi̍k-sim kah sin tàn-sing ê sing-thuân.
Iánn-siōng lāi-té ê thôo-hún-si kah khì-phàu tsoo-sîng ê bāng-lōo sī sing-hē tiong-sim kùn-á tshun tshut-lâi ê kńg-lê-á tshiú-kut tíng-kuân ê siàu-liân hîng-tshinn sán-senn--ê.
Thian-bûn ha̍k-ka huâi-gî kóng, NGC 1365 sing-hē kùn-á ê tāng-li̍k-tiûnn, ing-kai sī sing-hē ián-huà kuè-tîng-tiong tsiok tiōng-iàu ê kak-sik.
I kā khì-thé kah thôo-hún sàng-khì senn hîng-tshinn ê sóo-tsāi, lo̍h-bué tsit kuá bu̍t-tsit ē lóng tshī hōo sing-hē tiong-sim ê tshiau-tuā tsit-liōng oo-tōng tsia̍h.

## [English] Barred Spiral Galaxy NGC 1365 from Webb
[A mere][A mere] 56 million light-years distant toward the southern constellation Fornax, [NGC 1365 is an enormous][NGC 1365 is an enormous] barred spiral galaxy about 200,000 light-years in diameter.
That's twice the size of our own barred spiral Milky Way.
[This sharp image][This sharp image] from the [James Webb Space Telescope][James Webb Space Telescope]'s Mid-Infrared Instrument (MIRI) [reveals stunning details][reveals stunning details] of this magnificent spiral [in infrared light][in infrared light].
Webb's [field of view][field of view] stretches about 60,000 light-years across NGC 1365, exploring the galaxy's core and bright newborn star clusters.
The intricate network of dusty filaments and bubbles is created by young stars along spiral arms winding from the galaxy's central bar.
[Astronomers suspect][Astronomers suspect] the gravity field of NGC 1365's bar plays a crucial role in the galaxy's evolution, funneling gas and dust into a [star-forming maelstrom][star-forming maelstrom] and ultimately feeding material into the active galaxy's central, [supermassive black hole][supermassive black hole].

## 詞彙學習
|漢羅|POJ|KIP|華語|English|
|-|-|-|-|-|
| 捲螺仔星系 | kńg-lê-á seng-hē | kńg-lê-á sing-hē | 螺旋星系 | spiral galaxy |
| 捲螺仔手骨 | kńg-lê-á chhiú-kut | kńg-lê-á tshiú-kut | 螺旋手臂、旋臂 | spiral arm |
| 棍螺仔星系 | kún-lê-á seng-hē | kún-lê-á sing-hē | 棒旋星系 | barred-spiral galaxy |
| James Webb 太空望遠鏡 | James Webb Thài-khong Bōng-oán-kiàⁿ | James Webb Thài-khong Bōng-uán-kiànn | 詹姆斯韋伯太空望遠鏡 | James Webb Space Telescope |
| 天爐座 | Thian-lô͘-chō | Thian-lôo-tsō | 天爐座 | Fornax |
| NGC 1365 | NGC it-sam-lio̍k-ngó͘ | NGC it-sam-lio̍k-ngóo | NGC 1365 | NGC 1365 |
| 超大質量烏洞 | chhiau-tōa chit-liōng o͘-tōng | tshiau-tuā tsit-liōng oo-tōng | 超大質量烏洞 | supermassive black hole |
| 星系棍仔 | seng-hē kùn-á | sing-hē kùn-á | 星系棍 | galactic bar |
| 星團 | seng-thoân | sing-thuân | 星團 | star cluster |
| 星系 | seng-hē | sing-hē | 星系 | galaxy |
| 中紅外線 | tiong-âng-gōa-sòaⁿ | tiong-âng-guā-suànn | 中紅外線 | mid-infrared |

{{% /apod %}}
[An-Li Tsai]: mailto:thianbun.taigi@gmail.com
[TARA]: https://tara.tw

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[A mere]:https://apod.nasa.gov/apod/ap221222.html
[NGC 1365 is an enormous]:https://ned.ipac.caltech.edu/level5/Lindblad/Lind_contents.html
[This sharp image]:https://webbtelescope.org/contents/media/images/2023/104/01GS812G7AGRG6D1WCXPS3EYZ5
[James Webb Space Telescope]:https://webbtelescope.org/home
[reveals stunning details]:https://noirlab.edu/public/blog/stellar-nurseries-nearby-galaxies/
[in infrared light]:https://webbtelescope.org/webb-science/the-observatory/infrared-astronomy
[field of view]:https://webbtelescope.org/contents/media/images/2023/104/01GS81DRATN70PTZKK42BS2JXG
[Astronomers suspect]:https://arxiv.org/abs/0907.2602
[star-forming maelstrom]:https://www.nasa.gov/image-feature/goddard/2020/hubble-sees-swirls-of-forming-stars
[supermassive black hole]:https://apod.nasa.gov/apod/ap130312.html

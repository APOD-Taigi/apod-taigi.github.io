---
title: Dolomites 山脈 kah 天頂 ê 紫金山-ATLAS 彗星
date: 2024-11-06
publishdate: 2024-11-06T11:45:00+0800
tags: [紫金山-ATLAS 彗星, 彗星 C/2023 A3, 外太陽系, 倒反彗尾, 塗粉尾溜, 離子尾溜, 彗星 C/2024 S1, ATLAS 彗星, 彗尾]
hero: https://apod.nasa.gov/apod/image/2411/CometA3Dolomites_Masi_960.jpg
summary: 紫金山-ATLAS 彗星 這馬欲轉去外太陽系矣。
---

{{% apod %}}

- 原始文章：[Comet Tsuchinshan-Atlas over the Dolomites](https://apod.nasa.gov/apod/ap241106.html)
- 影像來源 kah 版權：[Alessandra Masi](https://www.instagram.com/alessandramasi_21/)
- 天文相簿：[2024 年 ê 紫金山-ATLAS 彗星](https://www.facebook.com/media/set/?vanity=APOD.Sky&set=a.516503464411569)
- 台文翻譯：[An-Li Tsai][An-Li Tsai] ([TARA][TARA])

## [漢羅] Dolomites 山脈 kah 天頂 ê 紫金山-ATLAS 彗星
紫金山-ATLAS 彗星 這馬欲轉去 外[太陽系][Solar System] 矣。
這粒大粒垃圾雪球 tī [地球][planet Earth] 10 月份 行到 太陽附近 ê 時陣，變做是夜空中予人 [印象足深][quite a show] ê 天體，逐家嘛翕著足濟足媠 ê 相片。
[這張相片][featured image] 是 10 月中翕--ê，有一條顯目 ê [倒反彗尾][anti-tail]。
這張相片有翕著 [彗星 C/2023 A3 (紫金山-ATLAS 彗星)][C/2023 A3 (Tsuchinshan–ATLAS)] [長長][impressively long] ê [塗粉][dust] 尾溜 kah [離子][ion] 尾溜，方向是指向離開日頭 ê 方向。
毋過 內底有較大粒塗粉粒 ê [倒反彗尾][strong anti-tail]，方向是指向 [日頭][Sun] 落去 ê 方向。
前景是 [意大利][Italy] ê [Tai di Cadore][Tai di Cadore] 庄頭，背景是 足懸 ê [Dolomite 山脈][Dolomite Mountains]。
另外一粒 [彗星 C/2024 S1 (ATLAS 彗星)][C/2024 S1 (ATLAS)] 進前去予人認為 kah 紫金山-ATLAS 彗星 有通比並，毋過伊頂禮拜接近太陽 ê 時陣 煞 [散去][broke up] 矣。

## [POJ] Dolomites Soaⁿ-me̍h kah thiⁿ-téng ê Chí-kim-soaⁿ ATLAS hūi-chheⁿ
Chí-kim-soaⁿ ATLAS hūi-chheⁿ chit-má beh tńg-khì gōa thài-iông-hē--ah.
Chit lia̍p tōa-lia̍p lah-sap soat-kiû tī Tē-kiû 10 goe̍h-hūn kiâⁿ kàu thài-iông hù-kīn ê sî-chūn, piàn-chò sī iā-khong tiong hō͘ lâng ìn-siōng chiok chhim ê thian-thé, ta̍k-ke mā hip-tio̍h chiok chē chiok súi ê siòng-phìⁿ.
Chit-tiuⁿ siòng-phìⁿ sī 10 ge̍h-tiong hip--ê, ū chi̍t tiâu hiáⁿ-ba̍k ê tò-péng hūi-bóe.
Chit-tiuⁿ siòng-phìⁿ ū hip-tio̍h hūi-chheⁿ C/2023 À (Chí-kim-soaⁿ ATLAS hūi-chheⁿ) tn̂g-tn̂g ê thô͘-hún bóe-liu kah lī-chú bóe-liu, hong-hiòng sī chí-hiòng lī-khui ji̍t-thâu ê hong-hiòng.
M̄-koh lāi-té ū khah tōa-lia̍p thô͘-hún-lia̍p ê tò-péng hūi-bóe, hong-hiòng sī chí-hiòng ji̍t-thâu lo̍h-khì ê hong-hiòng.
Chiân-kéng sī I-tá-lī ê Tai di Cadore chng-thâu, pōe-kéng sī chiok koân ê Dolomite soaⁿ-me̍h.
Lēng-gōa chi̍t-lia̍p hūi-chheⁿ C/2024 S1 (ATLAS hūi-chheⁿ) chìn-chêng khì hō͘ lâng jīn-ûi kah Chí-kim-soaⁿ ATLAS hūi-chheⁿ ū-thang pí-phēng, m̄-koh i téng-lé-pài chiap-kīn thài-iông ê sî-chūn soah suànnn--khì--ah.

## [KIP] Dolomites Suann-me̍h kah thinn-tíng ê Tsí-kim-suann ATLAS huī-tshenn
Tsí-kim-suann ATLAS huī-tshenn tsit-má beh tńg-khì guā thài-iông-hē--ah.
Tsit lia̍p tuā-lia̍p lah-sap suat-kiû tī Tē-kiû 10 gue̍h-hūn kiânn kàu thài-iông hù-kīn ê sî-tsūn, piàn-tsò sī iā-khong tiong hōo lâng ìn-siōng tsiok tshim ê thian-thé, ta̍k-ke mā hip-tio̍h tsiok tsē tsiok suí ê siòng-phìnn.
Tsit-tiunn siòng-phìnn sī 10 ge̍h-tiong hip--ê, ū tsi̍t tiâu hiánn-ba̍k ê tò-píng huī-bué.
Tsit-tiunn siòng-phìnn ū hip-tio̍h huī-tshenn C/2023 A3 (Tsí-kim-suann ATLAS huī-tshenn) tn̂g-tn̂g ê thôo-hún bué-liu kah lī-tsú bué-liu, hong-hiòng sī tsí-hiòng lī-khui ji̍t-thâu ê hong-hiòng.
M̄-koh lāi-té ū khah tuā-lia̍p thôo-hún-lia̍p ê tò-píng huī-bué, hong-hiòng sī tsí-hiòng ji̍t-thâu lo̍h-khì ê hong-hiòng.
Tsiân-kíng sī I-tá-lī ê Tai di Cadore tsng-thâu, puē-kíng sī tsiok kuân ê Dolomite suann-me̍h.
Līng-guā tsi̍t-lia̍p huī-tshenn C/2024 S1 (ATLAS huī-tshenn) tsìn-tsîng khì hōo lâng jīn-uî kah Tsí-kim-suann ATLAS huī-tshenn ū-thang pí-phīng, m̄-koh i tíng-lé-pài tsiap-kīn thài-iông ê sî-tsūn suah suànnn--khì--ah.

## [English] Comet Tsuchinshan-Atlas over the Dolomites
Comet Tsuchinshan-Atlas is now headed back to the outer [Solar System][Solar System].
The massive dusty snowball put on [quite a show][quite a show] during its trip near the Sun, resulting in many impressive pictures from [planet Earth][planet Earth] during October.
The [featured image][featured image] was taken in mid-October and shows a defining visual feature of the comet -- its impressive [anti-tail][anti-tail].
The image captures Comet [C/2023 A3 (Tsuchinshan–ATLAS)][C/2023 A3 (Tsuchinshan–ATLAS)] with [impressively long][impressively long] [dust][dust] and [ion][ion] tails pointing up and away from the Sun, while the [strong anti-tail][strong anti-tail] -- composed of more massive dust particles -- trails the comet and points down and (nearly) toward the recently-set [Sun][Sun].
In the foreground is village of [Tai di Cadore][Tai di Cadore], [Italy][Italy], with the tremendous [Dolomite Mountains][Dolomite Mountains] in the background.
Another comet, [C/2024 S1 (ATLAS)][C/2024 S1 (ATLAS)], once a candidate to rival Comet Tsuchinshan-Atlas in brightness, [broke up][broke up] last week during its close approach to our Sun.

## 詞彙學習
|漢羅|POJ|KIP|華語|English|
|-|-|-|-|-|
| 彗星 C/2023 A3 | Hūi-chheⁿ C jī-khòng jī-sam A sam | Huī-tshenn C jī-khòng jī-sam A sam | 彗星 C/2023 A3 | Comet C/2023 A3 |
| 紫金山-ATLAS 彗星 | Chí-kim-soaⁿ ATLAS Hūi-chheⁿ | Tsí-kim-suann ATLAS Huī-tshenn | 紫金山-阿特拉斯 彗星 | Comet Tsuchinshan-ATLAS |
| 彗星 C/2024 S1 | Hūi-chheⁿ C jī-khòng-jī-sù | Huī-tshenn C jī-khòng-jī-sù | 彗星 C/2024 S1 | Comet C/2024 S1 |
| ATLAS 彗星 | ATLAS Hūi-chheⁿ | ATLAS Huī-tshenn | 阿特拉斯彗星 | Comet ATLAS |
| 倒反彗尾 | tò-péng hūi-bóe | tò-píng huī-bué | 反彗尾 | anti-tail |
| 塗粉尾溜 | thô͘-hún bóe-liu | thôo-hún bué-liu | 灰塵尾 | dust tail |
| 離子尾溜 | lī-chú bóe-liu | lī-tsú bué-liu | 離子尾 | ion tail |
| 彗尾 | hūi-bóe | huī-bué | 彗尾 | tail |
| 外太陽系 | Gōa Thài-iông-hē | Guā Thài-iông-hē | 外太陽系 | Outer Solar System |

{{% /apod %}}
[An-Li Tsai]: mailto:thianbun.taigi@gmail.com
[TARA]: https://www.astro.ncu.edu.tw/taova/index.php/tara-trip/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[Solar System]:https://science.nasa.gov/solar-system/solar-system-facts/
[quite a show]:https://www.facebook.com/media/set/?set=a.516503464411569&type=3
[planet Earth]:https://apod.nasa.gov/apod/ap220206.html
[featured image]:https://www.instagram.com/p/DBe4x2DorjW/
[anti-tail]:https://en.wikipedia.org/wiki/Anti-tail
[C/2023 A3 (Tsuchinshan–ATLAS)]:https://en.wikipedia.org/wiki/C/2023_A3_(Tsuchinshan%E2%80%93ATLAS)
[impressively long]:https://apod.nasa.gov/apod/ap241007.html
[dust]:https://astronomy.swin.edu.au/cosmos/*/Cometary+Dust+Tail
[ion]:https://astronomy.swin.edu.au/cosmos/C/Cometary+Gas+Tail
[strong anti-tail]:https://apod.nasa.gov/apod/ap241015.html
[Sun]:https://spaceplace.nasa.gov/menu/sun/
[Tai di Cadore]:https://youtu.be/HktA997YN0Y
[Italy]:https://en.wikipedia.org/wiki/Italy
[Dolomite Mountains]:https://en.wikipedia.org/wiki/Dolomites
[C/2024 S1 (ATLAS)]:https://en.wikipedia.org/wiki/C/2024_S1_(ATLAS)
[broke up]:https://iheartdogs.com/wp-content/uploads/2018/02/8522382948_8c6de304a5_z.jpg

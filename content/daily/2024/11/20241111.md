---
title: 足特別 ê 紫金山-ATLAS 彗星
date: 2024-11-11
publishdate: 2024-11-11T11:45:00+0800
tags: [紫金山-ATLAS 彗星, 彗鬚, 彗尾, 倒反彗尾, 外太陽系]
hero: https://apod.nasa.gov/apod/image/2411/CometDarkTail_Falls_960.jpg
summary: 紫金山-ATLAS 彗星 ê 尾溜 內底 無四常 ê 烏暗線 是按怎來--ê？
---

{{% apod %}}

- 原始文章：[The Unusual Tails of Comet Tsuchinshan-Atlas](https://apod.nasa.gov/apod/ap241111.html)
- 影像來源 kah 版權：[Bray Falls](https://www.instagram.com/astrofalls/)
- 天文相簿：[Comet Tsuchinshan-ATLAS in 2024](https://www.facebook.com/media/set/?vanity=APOD.Sky&set=a.516503464411569)
- 台文翻譯：[An-Li Tsai][An-Li Tsai] ([TARA][TARA])

## [漢羅] 足特別 ê 紫金山-ATLAS 彗星
紫金山-ATLAS [彗星][bright comet] ê 尾溜 內底 無四常 ê 烏暗線 是按怎來--ê？
10 月中有翕著 ê 這粒足光 ê 彗星 相片，毋但翕著 [予人印象足深 ê 長彗尾][impressively long tail] kah [細細條 ê 倒反彗尾][thin anti-tail]，嘛有一寡人 翕著 [長][the] [彗尾][long tail] [內底][in] 足特別 ê [烏暗][dark] [線][streak]。
這个烏暗線是按怎來--ê？
到今猶 tī 咧討論。
有可能是 烏暗 [塗粉][dust] [雲煙][plume]、無仝區 ê [彗尾][bright tail] 相疊、抑是 較厚 ê [彗鬚][coma] 內底一寡細粒塗粉粒產生 ê [烏影][shadow]。
10 月 14 tī 美國德州翕著 ê [這張][featured] 相片 嘛有翕著這條烏暗線。
為著欲幫贊科學家分析這个現象，你若是有翕著有清楚烏暗線 ê 彗星相片，請 [送來][send it in] [APOD][APOD]。
[紫金山-ATLAS 彗星][Tsuchinshan–ATLAS] 這馬已經轉去 [外太陽系][Solar System] 矣，所以伊 tī 天頂會 [愈來愈暗][faded considerably]。

## [POJ] Chiok te̍k-pa̍t-ê Chí-kim-soaⁿ ATLAS Hūi-chheⁿ
Chí-kim-soaⁿ ATLAS Hūi-chheⁿ ê bóe-liu lāi-té bô sù-siông ê o͘-àm sòaⁿ sī-án-chóaⁿ lâi--ê?
10 goe̍h-tiong ū hip-tio̍h ê chit lia̍p chiok kng ê hūi-chheⁿ siòng-phìⁿ, m̄-nā hip-tio̍h hō͘ lâng ìn-siōng chiok chhim ê tn̂g hūi-bóe kah sè-sè-tiâu ê tò-péng hūi-bóe, mā ū chi̍t kóa lâng hip-tio̍h tn̂g hūi-bóe lāi-té chiok te̍k-pa̍t ê o͘-àm sòaⁿ.
Chit-ê o͘-àm sòaⁿ sī-án-chóaⁿ lâi--ê?
Kàu-taⁿ iáu tī-leh thó-lūn.
Ū khó-lêng sī o͘-àm thô͘-hún hûn-ian, bô-kâng khu ê hūi-bóe sio-tha̍h, ia̍h-sī khah kāu ê hūi-chhiu lāi-té chi̍t-kóa sè-lia̍p thô͘-hún-lia̍p sán-seng ê o͘-iáⁿ.
10 goe̍h 14 tī Bí-kok Tek-chiu hip-tio̍h ê chit-tiuⁿ siòng-phìⁿ mā ū hip-tio̍h chit tiâu o͘-àm sòaⁿ.
Ūi tio̍h beh pang-chān kho-ha̍k-ka hun-sek chit-ê hiān-siōng, lí nā-sī ū hip-tio̍h ū chheng-chhó o͘-àm sòaⁿ ê hūi-chheⁿ siòng-phìⁿ, chhiáⁿ sàng-lâi APOD.
Chí-kim-soaⁿ ATLAS Hūi-chheⁿ chit-má í-keng tńg-khì Gōa Thài-iông-hē ah, só͘-í i tī thiⁿ-téng ē lú-lâi-lú àm.

## [KIP] Tsiok ti̍k-pa̍t-ê Tsí-kim-suann ATLAS Huī-tshenn
Tsí-kim-suann ATLAS Huī-tshenn ê bué-liu lāi-té bô sù-siông ê oo-àm suànn sī-án-tsuánn lâi--ê?
10 gue̍h-tiong ū hip-tio̍h ê tsit lia̍p tsiok kng ê huī-tshenn siòng-phìnn, m̄-nā hip-tio̍h hōo lâng ìn-siōng tsiok tshim ê tn̂g huī-bué kah sè-sè-tiâu ê tò-píng huī-bué, mā ū tsi̍t kuá lâng hip-tio̍h tn̂g huī-bué lāi-té tsiok ti̍k-pa̍t ê oo-àm suànn.
Tsit-ê oo-àm suànn sī-án-tsuánn lâi--ê?
Kàu-tann iáu tī-leh thó-lūn.
Ū khó-lîng sī oo-àm thôo-hún hûn-ian, bô-kâng khu ê huī-bué sio-tha̍h, ia̍h-sī khah kāu ê huī-tshiu lāi-té tsi̍t-kuá sè-lia̍p thôo-hún-lia̍p sán-sing ê oo-iánn.
10 gue̍h 14 tī Bí-kok Tik-tsiu hip-tio̍h ê tsit-tiunn siòng-phìnn mā ū hip-tio̍h tsit tiâu oo-àm suànn.
Uī tio̍h beh pang-tsān kho-ha̍k-ka hun-sik tsit-ê hiān-siōng, lí nā-sī ū hip-tio̍h ū tshing-tshó oo-àm suànn ê huī-tshenn siòng-phìnn, tshiánn sàng-lâi APOD.
Tsí-kim-suann ATLAS Huī-tshenn tsit-má í-king tńg-khì Guā Thài-iông-hē ah, sóo-í i tī thinn-tíng ē lú-lâi-lú àm.

## [English] The Unusual Tails of Comet Tsuchinshan-Atlas
What created an unusual dark streak in Comet Tsuchinshan-Atlas's tail?
Some images of the [bright comet][bright comet] during mid-October not only caught its [impressively long tail][impressively long tail] and its [thin anti-tail][thin anti-tail], but a rather unexpected feature: a [dark][dark] [streak][streak] [in][in] [the][the] [long tail][long tail].
The reason for the dark streak is currently unclear and a topic of some debate.
Possible reasons include a [plume][plume] of dark [dust][dust], different parts of the [bright tail][bright tail] being unusually superposed, and a [shadow][shadow] of a dense part of the [coma][coma] on smaller dust particles.
The streak is visible in the [featured][featured] image taken on October 14 from Texas, USA.
To help future analyses, if you have taken a good image of the comet that clearly shows this dark streak, please [send it in][send it in] to [APOD][APOD].
Comet [Tsuchinshan–ATLAS][Tsuchinshan–ATLAS] has now [faded considerably][faded considerably] and is returning to the outer [Solar System][Solar System].

## 詞彙學習
|漢羅|POJ|KIP|華語|English|
|-|-|-|-|-|
| 紫金山-ATLAS 彗星 | Chí-kim-soaⁿ ATLAS Hūi-chheⁿ | Tsí-kim-suann ATLAS Huī-tshenn | 紫金山-阿特拉斯 彗星 | Comet Tsuchinshan-ATLAS |
| 彗尾 | hūi-bóe | huī-bué | 彗尾 | tail |
| 倒反彗尾 | tò-péng hūi-bóe | tò-píng huī-bué | 反彗尾 | anti-tail |
| 彗鬚 | hūi-chhiu | huī-tshiu | 彗髮 | coma |
| 外太陽系 | gōa-thài-iông-hē | guā-thài-iông-hē | 外太陽系 | outer solar system |

{{% /apod %}}
[An-Li Tsai]: mailto:thianbun.taigi@gmail.com
[TARA]: https://www.astro.ncu.edu.tw/taova/index.php/tara-trip/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[bright comet]:https://en.wikipedia.org/wiki/C/2023_A3_(Tsuchinshan%E2%80%93ATLAS)
[impressively long tail]:https://apod.nasa.gov/apod/ap241007.html
[thin anti-tail]:https://apod.nasa.gov/apod/ap241021.html
[dark]:https://www.facebook.com/photo.php?fbid=539576478770934
[streak]:https://www.facebook.com/photo/?fbid=535555052506410
[in]:https://spaceweathergallery2.com/indiv_upload.php?upload_id=216720
[the]:https://spaceweathergallery2.com/indiv_upload.php?upload_id=216512
[long tail]:https://spaceweathergallery2.com/indiv_upload.php?upload_id=216118
[plume]:https://apod.nasa.gov/apod/ap170416.html
[dust]:https://en.wikipedia.org/wiki/Comet_dust
[bright tail]:https://apod.nasa.gov/apod/ap220112.html
[shadow]:https://apod.nasa.gov/apod/ap240211.html
[coma]:https://en.wikipedia.org/wiki/Coma_(comet)
[featured]:https://www.astrobin.com/znqqs1/
[send it in]:https://apod.nasa.gov/apod/lib/apsubmit2015.html
[APOD]:https://apod.nasa.gov/apod/lib/about_apod.html
[Tsuchinshan–ATLAS]:https://theskylive.com/how-bright-is-c2023a3
[faded considerably]:https://cdn.mos.cms.futurecdn.net/JzqhuEDTRfCZKMKHUxPySB-1200-80.jpg
[Solar System]:https://science.nasa.gov/solar-system/solar-system-facts/

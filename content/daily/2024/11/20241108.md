---
title: 仙后座內底有一支來鬥相共 ê 手
date: 2024-11-08
publishdate: 2024-11-08T11:45:00+0800
tags: [仙后座, LDN 1358, LDN 1357, LDN 1355, 烏暗星雲, 銀河盤, 分子雲]
hero: https://apod.nasa.gov/apod/image/2411/Ldn1355HelpingHandFR1024.png
summary: 浮 tī 咱銀河盤附近 ê 厚塗粉分子雲，看起來敢若是宇宙尺度 ê 一支來鬥相共 ê 手。
---

{{% apod %}}

- 原始文章：[Helping Hand in Cassiopeia](https://apod.nasa.gov/apod/ap241108.html)
- 影像來源 kah [版權][copyright]：[Francesco Radici](https://www.flickr.com/photos/185905403@N06/)
- 台文翻譯：[An-Li Tsai][An-Li Tsai] ([TARA][TARA])

## [漢羅] 仙后座內底有一支來鬥相共 ê 手
[浮][Drifting near] tī 咱銀河盤附近 ê 厚塗粉分子雲，看起來敢若是宇宙尺度 ê 一支來鬥相共 ê 手。
In 是恆星形成星際雲 [複合體][local complex] ê 一部份，包括 LDN 1358, 1357, kah 1355。
這是美國天文學家 Beverly Lynds tī 1962 年編 ê [烏暗星雲目錄][Catalog of Dark Nebulae] 內底 ê 天體。
這寡 3000 光年遠、袂透光 ê 烏暗星雲是 tī 有足濟 恆星 ê 北方星座 [仙后座][Cassiopeia] 內底。
對天文攝影師來講，翕著 in 是 [足困難毋過足值得驕傲][challenging target] ê 一項代誌。
這个距離翕著 ê 這張望遠鏡深空影像，差不多是 80 光年闊。

## [POJ] Sian-hiō-chō lāi-té ū chi̍t-ki lâi tàu-saⁿ-kāng ê chhiú
Phû tī lán Gîn-hô-pôaⁿ hù-kīn ê kāu thô͘-hún hun-chú-hûn, khòaⁿ--khí-lâi káⁿ-ná sī ú-tiū chhioh-tō͘ ê chi̍t-ki lâi tàu-saⁿ-kāng ê chhiú.
In sī hêng-chheⁿ hêng-sêng seng-chè-hûn ho̍k-ha̍p-thé ê chi̍t-pō͘-hūn, pau-koah LDN 1358, 1357, kah 1355.
Che-sī Bí-kok thian-bûn ha̍k-ka Beverly Lynds tī 1962 nî pian ê o͘-àm seng-hûn bo̍k-lio̍k lāi-té ê thian-thé.
Chit kóa 3000 kng-nî hn̄g, bē thàu-kng ê o͘-àm seng-hûn sī tī ū chiok chē hêng-chheⁿ ê pak-hong seng-chō Sian-hiō-chō lāi-té.
Tùi thian-bûn liap-iáⁿ-su lâi-kóng, hip-tio̍h in sī chiok khùn-lân m̄-koh chiok ta̍t-tit kiau-ngō͘ ê chi̍t-hāng tāi-chì.
Chit-ê kū-lī hip-tio̍h ê chit-tiuⁿ bōng-oán-kiàⁿ chhim-khong iáⁿ-siōng, chha-put-to sī 80 kng-nî khoah.

## [KIP] Sian-hiō-tsō lāi-té ū tsi̍t-ki lâi tàu-sann-kāng ê tshiú
Phû tī lán Gîn-hô-puânn hù-kīn ê kāu thôo-hún hun-tsú-hûn, khuànn--khí-lâi kánn-ná sī ú-tiū tshioh-tōo ê tsi̍t-ki lâi tàu-sann-kāng ê tshiú.
In sī hîng-tshenn hîng-sîng sing-tsè-hûn ho̍k-ha̍p-thé ê tsi̍t-pōo-hūn, pau-kuah LDN 1358, 1357, kah 1355.
Tse-sī Bí-kok thian-bûn ha̍k-ka Beverly Lynds tī 1962 nî pian ê oo-àm sing-hûn bo̍k-lio̍k lāi-té ê thian-thé.
Tsit kuá 3000 kng-nî hn̄g, bē thàu-kng ê oo-àm sing-hûn sī tī ū tsiok tsē hîng-tshenn ê pak-hong sing-tsō Sian-hiō-tsō lāi-té.
Tuì thian-bûn liap-iánn-su lâi-kóng, hip-tio̍h in sī tsiok khùn-lân m̄-koh tsiok ta̍t-tit kiau-ngōo ê tsi̍t-hāng tāi-tsì.
Tsit-ê kū-lī hip-tio̍h ê tsit-tiunn bōng-uán-kiànn tshim-khong iánn-siōng, tsha-put-to sī 80 kng-nî khuah.

## [English] Helping Hand in Cassiopeia
[Drifting near][Drifting near] the plane of our Milky Way galaxy these dusty molecular clouds seem to extend a helping hand on a cosmic scale.
Part of a [local complex][local complex] of star-forming interstellar clouds they include LDN 1358, 1357, and 1355 from American astronomer Beverly Lynds' 1962 [Catalog of Dark Nebulae][Catalog of Dark Nebulae].
Presenting a [challenging target][challenging target] for astro-imagers, the obscuring dark nebulae are nearly 3,000 light-years away, toward rich starfields in the northern constellation [Cassiopeia][Cassiopeia].
At that distance, this deep, telescopic field of view would span about 80 light-years.

## 詞彙學習
|漢羅|POJ|KIP|華語|English|
|-|-|-|-|-|
| 仙后座 | Sian-hiō-chō | Sian-hiō-tsō | 仙后座 | Cassiopeia |
| 銀河盤 | gîn-hô-pôaⁿ | gîn-hô-puânn | 銀河盤 | the plane of our Milky Way galaxy |
| 分子雲 | hun-chú-hûn | hun-tsú-hûn | 分子雲 | molecular cloud |
| 烏暗星雲 | o͘-àm-seng-hûn | oo-àm-sing-hûn | 烏暗星雲 | dark nebulae |
| LDN 1355 | LDN it-sam-ngó͘-ngó͘ | LDN it-sam-ngóo-ngóo | LDN 1355 | LDN 1355 |
| LDN 1357 | LDN it-sam-ngó͘-chhit | LDN it-sam-ngóo-tshit | LDN 1357 | LDN 1357 |
| LDN 1358 | LDN it-sam-ngó͘-pat | LDN it-sam-ngóo-pat | LDN 1358 | LDN 1358 |

{{% /apod %}}
[An-Li Tsai]: mailto:thianbun.taigi@gmail.com
[TARA]: https://www.astro.ncu.edu.tw/taova/index.php/tara-trip/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[Drifting near]:https://science.nasa.gov/universe/decoding-nebulae/
[local complex]:https://ui.adsabs.harvard.edu/abs/2020Natur.578..237A/abstract
[Catalog of Dark Nebulae]:https://ui.adsabs.harvard.edu/abs/1962ApJS....7....1L/abstract
[challenging target]:https://www.flickr.com/photos/185905403@N06/54113254362/
[Cassiopeia]:https://apod.nasa.gov/apod/ap160318.html

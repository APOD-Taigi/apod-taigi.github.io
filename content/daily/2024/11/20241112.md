---
title: NGC 6888: 月眉星雲
date: 2024-11-12
publishdate: 2024-11-12T11:45:00+0800
tags: [NGC 6888, 月眉星雲, 假說, 太空蟲包, Wolf-Rayet 星, WR 136, 恆星風, 超新星爆炸, 太陽質量, 天鵝座]
hero: https://apod.nasa.gov/apod/image/2411/Ngc6888Hoo_Aro_960.jpg
summary: 月眉星雲是按怎形成--ê？
---

{{% apod %}}

- 原始文章：[NGC 6888: The Crescent Nebula](https://apod.nasa.gov/apod/ap241112.html)
- 影像來源 kah 版權：[Team ARO](https://astroaro.fr/en/team-presentation/)
- Jigsaw Challenge: [Astronomy Puzzle of the Day](https://www.scigames.org/apps/webjigsaw2/index.php)
- 台文翻譯：[An-Li Tsai][An-Li Tsai] ([TARA][TARA])

## [漢羅] NGC 6888: 月眉星雲
月眉星雲是按怎形成--ê？
[相片][featured image] 中央這幅 月眉星雲，看起來就親像是一粒太空 [蟲包][cocoon]，這是中央彼粒足光 ê 恆星造成--ê。
一款逐家較相信 ê 假說是講，這个 [月眉星雲][Crescent Nebula 1] 是 25 萬年前形成--ê。
彼个時陣，中央彼粒大質量恆星已經演化變做 [Wolf-Rayet 星][Wolf-Rayet star] (WR 136) 矣。
而且伊 ê [恆星風][stellar wind] 強甲 kā 外層氣體擲出去，差不多 1 萬年擲 1 个太陽質量 出去。
這个恆星風 kā [進前演化階段][previous phase] 留落來 ê 氣體捒出去，形成 [一重一重足複雜][complex shells] ê [發光][lighting it up] [氣體殼][complex shells]。
[月眉星雲][Crescent Nebula 2] ê 編號是 NGC 6888，就 tī [天鵝][Cygnus][座][constellation] 方向 4700 [光年][light-year] 遠 ê 所在。
[WR][WR] 136 星 可能會 tī 紲落來 100 萬年內，演化變做 [超新星][supernova] 爆炸。

## [POJ] NGC 6888: Goe̍h-bâi Seng-hûn
Goe̍h-bâi Seng-hûn sī-án-nóa hêng-sêng--ê?
Siòng-phìⁿ tiong-ng chit pak Goe̍h-bâi Seng-hûn, khòaⁿ--khí-lâi tō chhin-chhiūⁿ sī chi̍t-lia̍p thài-khong thâng-pau, che-sī tiong-ng hit lia̍p chiok kng ê hêng-chhiⁿ chō-sêng--ê.
Chi̍t-khoán ta̍k-ke khah siong-sìn ê ká-soat sī-kóng, chit-ê Goe̍h-bâi Seng-hûn sī 25 bān nî-chêng hêng-sêng--ê.
Hit-ê sî-chūn, tiong-ng hit lia̍p tōa chit-liōng hêng-chhiⁿ í-keng ián-hòa piàn-chò Wolf-Rayet chhiⁿ (WR 136) --ah.
Jî-chhiáⁿ i ê hêng-chhiⁿ-hong kiông kah kā gōa-chân khì-thé tàn--chhut-khì, chha-put-to 1 bān-nî tàn 1 ê thài-iông chit-liōng chhut-khì.
Chit-ê hêng-chhiⁿ hong kā chìn-chêng ián-hòa kai-tōaⁿ lâu--lo̍h-lâi ê khì-thé sak--chhut-khì, hêng-sêng chi̍t têng chi̍t têng chiok ho̍k-cha̍p ê hoat-kng khì-thé-khak.
Goe̍h-bâi Seng-hûn ê pian-hō sī NGC 6888, tō tī Thian-gô-chō hong-hiòng 4700 kng-nî hn̄g ê só͘-chāi.
WR 136 chhiⁿ khó-lêng ē tī sòa--lo̍h-lâi 100 bān-nî lāi, ián-hòa piàn-chò chhiau-sin-seng po̍k-chà.

## [KIP] NGC 6888: Gue̍h-bâi Sing-hûn
Gue̍h-bâi Sing-hûn sī-án-nuá hîng-sîng--ê?
Siòng-phìnn tiong-ng tsit pak Gue̍h-bâi Sing-hûn, khuànn--khí-lâi tō tshin-tshiūnn sī tsi̍t-lia̍p thài-khong thâng-pau, tse-sī tiong-ng hit lia̍p tsiok kng ê hîng-tshinn tsō-sîng--ê.
Tsi̍t-khuán ta̍k-ke khah siong-sìn ê ká-suat sī-kóng, tsit-ê Gue̍h-bâi Sing-hûn sī 25 bān nî-tsîng hîng-sîng--ê.
Hit-ê sî-tsūn, tiong-ng hit lia̍p tuā tsit-liōng hîng-tshinn í-king ián-huà piàn-tsò Wolf-Rayet tshinn (WR 136) --ah.
Jî-tshiánn i ê hîng-tshinn-hong kiông kah kā guā-tsân khì-thé tàn--tshut-khì, tsha-put-to 1 bān-nî tàn 1 ê thài-iông tsit-liōng tshut-khì.
Tsit-ê hîng-tshinn hong kā tsìn-tsîng ián-huà kai-tuānn lâu--lo̍h-lâi ê khì-thé sak--tshut-khì, hîng-sîng tsi̍t tîng tsi̍t tîng tsiok ho̍k-tsa̍p ê huat-kng khì-thé-khak.
Gue̍h-bâi Sing-hûn ê pian-hō sī NGC 6888, tō tī Thian-gô-tsō hong-hiòng 4700 kng-nî hn̄g ê sóo-tsāi.
WR 136 tshinn khó-lîng ē tī suà--lo̍h-lâi 100 bān-nî lāi, ián-huà piàn-tsò tshiau-sin-sing po̍k-tsà.

## [English] NGC 6888: The Crescent Nebula
How was the Crescent Nebula created?
Looking like an emerging space [cocoon][cocoon], the Crescent Nebula, visible in the center of the [featured image][featured image], was created by the brightest star in its center.
A leading progenitor hypothesis has the [Crescent Nebula][Crescent Nebula 1] beginning to form about 250,000 years ago.
At that time, the massive central star had evolved to become a [Wolf-Rayet star][Wolf-Rayet star] (WR 136), shedding its outer envelope in a strong [stellar wind][stellar wind], ejecting the equivalent of our Sun's mass every 10,000 years.
This wind impacted surrounding gas left over from a [previous phase][previous phase], compacting it into a series of [complex shells][complex shells], and [lighting it up][lighting it up].
The [Crescent Nebula][Crescent Nebula 2], also known as NGC 6888, lies about 4,700 [light-year][light-year]s away in the [constellation][constellation] of [Cygnus][Cygnus].
Star [WR][WR] 136 will probably undergo a [supernova][supernova] explosion sometime in the next million years.

## 詞彙學習
|漢羅|POJ|KIP|華語|English|
|-|-|-|-|-|
| NGC 6888 | NGC lio̍k-pat-pat-pat | NGC lio̍k-pat-pat-pat | NGC 6888 | NGC 6888 |
| 月眉星雲 | Goe̍h-bâi seng-hûn | Gue̍h-bâi sing-hûn | 眉月星雲 | Crescent Nebula |
| 恆星風 | hêng-chhiⁿ-hong | hîng-tshinn-hong | 恆星風 | stellar wind |
| Wolf-Rayet 星 | Wolf-Rayet chhiⁿ | Wolf-Rayet tshinn | 沃夫–瑞葉星 | Wolf-Rayet star |
| WR 136 | WR it-sam-lio̍k | WR it-sam-lio̍k | WR 136 | WR 136 |
| 假說 | ká-soat | ká-suat | 假說 | hypothes |
| 太空蟲包 | thài-khong thâng-pau | thài-khong thâng-pau | 太空繭 | space cocoon |
| 恆星風 | hêng-chhiⁿ-hong | hîng-tshinn-hong | 恆星風 | stellar wind |
| 太陽質量 | thài-iông chit-liōng | thài-iông tsit-liōng | 太陽質量 | solar mass |
| 天鵝座 | Thian-gô-chō | Thian-gô-tsō | 天鵝座 | Cygnus |
| 超新星爆炸 | chhiau-sin-seng po̍k-chà | tshiau-sin-sing po̍k-tsà | 超新星爆炸 | supernova explosion |

{{% /apod %}}
[An-Li Tsai]: mailto:thianbun.taigi@gmail.com
[TARA]: https://www.astro.ncu.edu.tw/taova/index.php/tara-trip/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[cocoon]:https://apod.nasa.gov/apod/ap231224.html
[featured image]:https://astroaro.fr/en/en_ngc-6888/
[Crescent Nebula 1]:https://apod.nasa.gov/apod/ap230904.html
[Wolf-Rayet star]:https://apod.nasa.gov/apod/ap200308.html
[stellar wind]:https://en.wikipedia.org/wiki/Stellar_wind
[previous phase]:http://hyperphysics.phy-astr.gsu.edu/hbase/astro/redsup.html
[complex shells]:https://apod.nasa.gov/apod/ap240107.html
[lighting it up]:https://delavanlakesvet.com/wp-content/uploads/sites/195/2022/03/smiling-cat-for-web.jpg
[Crescent Nebula 2]:https://ui.adsabs.harvard.edu/abs/2000AJ....119.2991M/abstract
[light-year]:https://science.nasa.gov/exoplanets/what-is-a-light-year/
[constellation]:https://spaceplace.nasa.gov/constellations/en/
[Cygnus]:https://en.wikipedia.org/wiki/Cygnus_(constellation)
[WR]:https://astronomy.swin.edu.au/cosmos/w/wolf-rayet+star
[supernova]:https://youtu.be/wymMn-SmALY

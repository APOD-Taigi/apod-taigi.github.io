---
title: 加州天頂 ê 紫金山-ATLAS 彗星
date: 2024-10-21
publishdate: 2024-10-21T11:45:00+0800
tags: [紫金山-ATLAS 彗星, 彗星 C/2023 A3, 彗星 C/2024 S1, ATLAS 彗星, 倒反彗尾, 球形星團, M5, 彗尾]
hero: https://apod.nasa.gov/apod/image/2410/CometA3_Fulda_960.jpg
summary: 紫金山-ATLAS 彗星 ê 尾溜實在是引人注意。
---

{{% apod %}}

- 原始文章：[Comet Tsuchinshan-ATLAS over California](https://apod.nasa.gov/apod/ap241021.html)
- 影像來源 kah [版權][copyright]：[Brian Fulda](https://www.brianfulda.com/about)
- 天頂予你 ê 禮物：[你 ê APOD 生日相片是啥物？](https://apod.nasa.gov/apod/calendar/allyears.html) (post 1995)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 加州天頂 ê 紫金山-ATLAS 彗星
紫金山-ATLAS 彗星 ê 尾溜實在是引人注意。
相片內底是 C/2023 A3 紫金山-ATLAS 彗星，是頂禮拜伊上媠 ê 時陣 tī [美國][USA] [加州][California] [東 Sierra 山脈][Eastern Sierra] 天頂翕著--ê。
這粒彗星毋但有 [足光 ê 彗尾][bright tail]，而且閣有反向 ê [倒反彗尾][anti-tail]。
正爿是 [球形星團][globular star] [M5][M5]，tī 足遠 ê 所在。
伊倚近咱 ê 時陣，咱猶毋知影這粒 [冰球][crumbling iceberg] 是毋是會因為日光傷強 造成溫度變懸 [煞破去][disintegrate]。
實際上，這粒彗星有活落來，而且變甲比夜空中 [其他天星][any star] 閣較光，伊 ê [視星等][magnitude] 有到 -4.9。
毋過真不幸，伊彼陣 [離太陽傷近][nearly in front of the Sun]，所以 tùi 一寡臨時欲揣伊 ê 人來講，就較歹揣。
[紫金山-ATLAS 彗星][Comet Tsuchinshan-Atlas] 是毋是會變做 2024 年 [上大粒 ê 彗星][Great Comet]，愛看紲落來 [欲來][incoming] ê [彗星 C/2024 S1 (ATLAS 彗星)][C/2024 S1 (ATLAS)] tī 未來兩禮拜，是毋是會予人印象閣較深。

## [POJ] Ka-chiu thiⁿ-téng ê Chí-kim-soaⁿ ATLAS Hūi-chheⁿ
Chí-kim-soaⁿ ATLAS Hūi-chheⁿ ê bóe-liu si̍t-chāi sī ín-lâng-chù-ì.
Siòng-phìⁿ lāi-té sī C/2023 À Chí-kim-soaⁿ ATLAS Hūi-chheⁿ, sī téng-lé-pài i siōng súi ê sî-chūn tī Bí-kok Ka-chiu Tang Sierra soaⁿ-me̍h thiⁿ-téng hip-tio̍h--ê.
Chit lia̍p hūi-chheⁿ m̄-nā ū chiok kng ê hūi-bóe, jî-chhiáⁿ koh-ū hoán-hiòng ê tò-péng hūi-bóe.
Chiàⁿ-pêng sī kiû-hêng seng-thoân M̂,tī chiok hn̄g ê só͘-chāi.
I óa-kīn lán ê sî-chūn,lán iáu m̄-chai-iáⁿ chit lia̍p peng-kiû sī-m̄-sī ē in-ūi ji̍t-kng siuⁿ kiông chō-sêng un-tō͘ piàn koân soah phòa--khì.
Si̍t-chè-siōng, chit lia̍p hūi-chheⁿ ū oa̍h lo̍h-lâi, jî-chhiáⁿ piàn-kah pí iā-khong-tiong kî-thaⁿ thiⁿ-chheⁿ koh-khah kng, i ê sī-seng-téng ū kàu -4.9.
M̄-koh chin put-hēng, i hit-chūn lī Thài-iông siuⁿ kīn, só͘-í tùi chi̍t-kóa lîm-sî beh chhōe i ê lâng lâi-kóng, to̍h khah pháiⁿ chhōe.
Chí-kim-soaⁿ ATLAS Hūi-chheⁿ sī-m̄-sī ē piàn-chò 2024 nî siōng tōa-lia̍p ê hūi-chheⁿ, ài khòaⁿ sòa-lo̍h-lâi beh lâi ê hūi-chheⁿ C/2024 S1 (ATLAS hūi-chheⁿ) tī bī-lâi nn̄g lé-pài, sī-m̄-sī ē hō͘ lâng ìn-siōng koh-khah chhim.

## [KIP] Ka-tsiu thinn-tíng ê Tsí-kim-suann ATLAS Huī-tshenn
Tsí-kim-suann ATLAS Huī-tshenn ê bué-liu si̍t-tsāi sī ín-lâng-tsù-ì.
Siòng-phìnn lāi-té sī C/2023 A3 Tsí-kim-suann ATLAS Huī-tshenn, sī tíng-lé-pài i siōng suí ê sî-tsūn tī Bí-kok Ka-tsiu Tang Sierra suann-me̍h thinn-tíng hip-tio̍h--ê.
Tsit lia̍p huī-tshenn m̄-nā ū tsiok kng ê huī-bué, jî-tshiánn koh-ū huán-hiòng ê tò-píng huī-bué.
Tsiànn-pîng sī kiû-hîng sing-thuân M5,tī tsiok hn̄g ê sóo-tsāi.
I uá-kīn lán ê sî-tsūn,lán iáu m̄-tsai-iánn tsit lia̍p ping-kiû sī-m̄-sī ē in-uī ji̍t-kng siunn kiông tsō-sîng un-tōo piàn kuân suah phuà--khì.
Si̍t-tsè-siōng, tsit lia̍p huī-tshenn ū ua̍h lo̍h-lâi, jî-tshiánn piàn-kah pí iā-khong-tiong kî-thann thinn-tshenn koh-khah kng, i ê sī-sing-tíng ū kàu -4.9.
M̄-koh tsin put-hīng, i hit-tsūn lī Thài-iông siunn kīn, sóo-í tuì tsi̍t-kuá lîm-sî beh tshuē i ê lâng lâi-kóng, to̍h khah pháinn tshuē.
Tsí-kim-suann ATLAS Huī-tshenn sī-m̄-sī ē piàn-tsò 2024 nî siōng tuā-lia̍p ê huī-tshenn, ài khuànn suà-lo̍h-lâi beh lâi ê huī-tshenn C/2024 S1 (ATLAS huī-tshenn) tī bī-lâi nn̄g lé-pài, sī-m̄-sī ē hōo lâng ìn-siōng koh-khah tshim.

## [English] Comet Tsuchinshan-ATLAS over California
The tails of Comet Tsuchinshan-ATLAS were a sight to behold.
Pictured, C/2023 A3 (Tsuchinshan–ATLAS) was captured near peak impressiveness last week over the [Eastern Sierra][Eastern Sierra] Mountains in [California][California], [USA][USA].
The comet not only showed a [bright tail][bright tail], but a distinct [anti-tail][anti-tail] pointing in nearly the opposite direction.
The [globular star][globular star] cluster [M5][M5] can be seen on the right, far in the distance.
As it approached, it was unclear if this [crumbling iceberg][crumbling iceberg] would [disintegrate][disintegrate] completely as it warmed in the bright sunlight.
In reality, the comet survived to become brighter than [any star][any star] in the night ([magnitude][magnitude] -4.9), but unfortunately was then so [nearly in front of the Sun][nearly in front of the Sun] that it was hard for many casual observers to locate.
Whether [Comet Tsuchinshan-Atlas][Comet Tsuchinshan-Atlas] becomes known as the [Great Comet][Great Comet] of 2024 now depends, in part, on how impressive [incoming][incoming] comet [C/2024 S1 (ATLAS)][C/2024 S1 (ATLAS)] becomes over the next two weeks.

## 詞彙學習
|漢羅|POJ|KIP|華語|English|
|-|-|-|-|-|
| 彗星 C/2023 A3 | Hūi-chheⁿ C jī-khòng jī-sam A sam | Huī-tshenn C jī-khòng jī-sam A sam | 彗星 C/2023 A3 | Comet C/2023 A3 |
| 紫金山-ATLAS 彗星 | Chí-kim-soaⁿ ATLAS Hūi-chheⁿ | Tsí-kim-suann ATLAS Huī-tshenn | 紫金山-阿特拉斯 彗星 | Comet Tsuchinshan–ATLAS |
| 彗星 C/2024 S1 | Hūi-chheⁿ C jī-khòng-jī-sù | Huī-tshenn C jī-khòng-jī-sù | 彗星 C/2024 S1 | Comet C/2024 S1 |
| ATLAS 彗星 | ATLAS Hūi-chheⁿ | ATLAS Huī-tshenn | 阿特拉斯彗星 | Comet ATLAS |
| 倒反彗尾 | tò-péng hūi-bóe | tò-píng huī-bué | 反彗尾 | anti-tail |
| 視星等 | sī-seng-téng | sī-sing-tíng | 視星等 | apparent magnitude |
| 球形星團 | kiû-hêng seng-thoân | kiû-hîng sing-thuân | 球狀星團 | globular star cluster |
| 彗尾 | hūi-bóe | huī-bué | 彗尾 | comet's tail |
| -4.9 | hū sì tiám káu | hū sì tiám káu | -4.9 | -4.9 |

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[Eastern Sierra]:https://youtu.be/wMXS2p3Knzk?t=47
[California]:https://en.wikipedia.org/wiki/California
[USA]:https://en.wikipedia.org/wiki/United_States
[bright tail]:https://apod.nasa.gov/apod/ap210308.html
[anti-tail]:https://earthsky.org/space/comet-a3-has-an-anti-tail-can-you-see-it/
[globular star]:https://science.nasa.gov/universe/star-clusters-inside-the-universes-stellar-collections/
[M5]:https://apod.nasa.gov/apod/ap190509.html
[crumbling iceberg]:https://apod.nasa.gov/apod/ap150203.html
[disintegrate]:https://apod.nasa.gov/apod/ap230903.html
[any star]:https://en.wikipedia.org/wiki/List_of_brightest_stars
[magnitude]:https://en.wikipedia.org/wiki/Apparent_magnitude#List_of_apparent_magnitudes
[nearly in front of the Sun]:https://i0.wp.com/picjumbo.com/wp-content/uploads/dog-with-sunglasses-on-a-paddleboard-free-photo.jpg?w=2210&quality=70
[Comet Tsuchinshan-Atlas]:https://www.facebook.com/media/set/?vanity=APOD.Sky&set=a.516503464411569
[Great Comet]:https://apod.nasa.gov/apod/ap220408.html
[incoming]:http://www.cbat.eps.harvard.edu/iau/cbet/005400/CBET005453.txt
[C/2024 S1 (ATLAS)]:https://en.wikipedia.org/wiki/C/2024_S1_(ATLAS)

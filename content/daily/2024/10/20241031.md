---
title: 參宿七 kah 尪姨頭星雲
date: 2024-10-31
publishdate: 2024-10-31T11:45:00+0800
tags: [參宿七, 尪姨頭星雲, IC 2118, 超巨星, 獵戶座, 酸素, 窒素, 散射]
hero: https://apod.nasa.gov/apod/image/2410/Strega_apod_1024r.jpg
summary: 夜空有一个奇怪 ê 面容，去予恆星光照甲爍咧爍咧。人看著這个彎彎曲曲 ê 形體，就 kā 號做尪姨頭星雲。
categories: [podcast]
vocals: [阿錕]
---

{{% apod %}}

- 原始文章：[Rigel and the Witch Head Nebula](https://apod.nasa.gov/apod/ap241031.html)
- 影像來源 kah [版權][copyright]：[Simone Curzi](https://www.instagram.com/simone_curzi_skylover/)
- 台文翻譯：[An-Li Tsai][An-Li Tsai] ([TARA][TARA])

{{< podcast "cm3bj5k1902n301xx8n2agh7b" >}}

## [漢羅] 參宿七 kah 尪姨頭星雲
夜空有一个奇怪 ê 面容，去予恆星光照甲爍咧爍咧。
人看著這个彎彎曲曲 ê 形體，就 kā 號做 [尪姨頭星雲][Witch Head Nebula]。
實際上，這个遮爾迷人 ê [望遠鏡景色][telescopic portrait]，看起來敢若是 尪姨 tùi 獵戶座 彼粒 足光 ê 超巨星 [參宿七][star Rigel] 硞硞看。
尪姨頭星雲 較正式 ê 名是 [IC 2118][IC 2118]，伊差不多有 50 光年闊，而且是 一堆星際塗粉粒 反射 [參宿七][Rigel's starlight] 發出 ê 光。
尪姨頭星雲 kah 參宿七 邊仔塗粉發出 ê 藍光，毋若是因為 參宿七 有較強 ê 藍光，嘛是因為 [塗粉粒散射 藍光][dust grains scatter blue light] 比 紅光 閣較有效率 。
仝款 ê [物理機制][physical process] 造成 [地球 日時 ê 天頂 看起來][Earth's daytime sky] 是藍色 ê，是講 tī 地球大氣 內底 ê 散射物，是 窒素 分子 kah 酸素 分子 按呢。
參宿七 kah 尪姨頭星雲，和 踅 tī in 附近 ê 氣體 kah 塗粉，就差不多 tī 800 光年 遠 ê 所在。

## [POJ] Chham-siù-chhit kah Âng-î-thâu-seng-hûn
Iā-khong ū chi̍t-ê kî-koài ê bīn-iông, khì hō͘ hêng-chhiⁿ-kng chiò-kah sih-leh-sih-leh.
Lâng khòaⁿ-tio̍h chit-ê oan-oan-khiau-khiau ê hêng-thé, to̍h kā hō chò Âng-î-thâu-seng-hûn.
Si̍t-chè-siōng, chit-ê chiah-nī bê-lâng ê bōng-oán-kiàⁿ kéng-sek, khòaⁿ--khí-lâi ká-ná sī Âng-î tùi La̍h-hō-chò hit-lia̍p chiok-kng ê chhiau-kū-chhiⁿ Chham-siù-chhit kho̍k-kho̍k-khòaⁿ.
Âng-î-thâu-seng-hûn khah chèng-sek ê miâ sī IC jī-it-it-pat, i chha-put-to ū gō͘-cha̍p kng-nî khoah, jī-cha̍p sī chi̍t-tui seng-chè-thô͘-hún-lia̍p hoán-siā Chham-siù-chhit hoat-chhut ê kng.
Âng-î-thâu-seng-hûn kah Chham-siù-chhit piⁿ-á thô͘-hún hoat--chhut ê nâ-kng, m̄-nā sī in-ūi Chham-siù-chhit ū khah kiông ê nâ-kng, mā sī in-ūi thô͘-hún-lia̍p sàn-siā nâ-kng pí âng-kng koh-khah ū hāu-lu̍t.
Kāng-khoán ê bu̍t-lí ki-chè chō-sêng Tē-kiû ji̍t-sî ê thiⁿ-téng khòaⁿ--khí-lâi sī nâ-sek ê, sī-kóng tī Tē-kiû tōa-khì lāi-té ê sàn-siā-bu̍t, sī chek-sò͘ hun-chú kah sng-sò͘ hun-chú án-ne.
Chham-siù-chhit kah Âng-î-thâu-seng-hûn, hām se̍h tī in hū-kīn ê khì-thé kah thô͘-hún, to̍h chha-put-to tī peh-pah kng-nî hn̄g ê só͘-chāi.

## [KIP] Tsham-siù-tshit kah Âng-î-thâu-sing-hûn
Iā-khong ū tsi̍t-ê kî-kuài ê bīn-iông, khì hōo hîng-tshinn-kng tsiò-kah sih-leh-sih-leh.
Lâng khuànn-tio̍h tsit-ê uan-uan-khiau-khiau ê hîng-thé, to̍h kā hō tsò Âng-î-thâu-sing-hûn.
Si̍t-tsè-siōng, tsit-ê tsiah-nī bê-lâng ê bōng-uán-kiànn kíng-sik, khuànn--khí-lâi ká-ná sī Âng-î tuì La̍h-hō-tsò hit-lia̍p tsiok-kng ê tshiau-kū-tshinn Tsham-siù-tshit kho̍k-kho̍k-khuànn.
Âng-î-thâu-sing-hûn khah tsìng-sik ê miâ sī IC jī-it-it-pat, i tsha-put-to ū gōo-tsa̍p kng-nî khuah, jī-tsa̍p sī tsi̍t-tui sing-tsè-thôo-hún-lia̍p huán-siā Tsham-siù-tshit huat-tshut ê kng.
Âng-î-thâu-sing-hûn kah Tsham-siù-tshit pinn-á thôo-hún huat--tshut ê nâ-kng, m̄-nā sī in-uī Tsham-siù-tshit ū khah kiông ê nâ-kng, mā sī in-uī thôo-hún-lia̍p sàn-siā nâ-kng pí âng-kng koh-khah ū hāu-lu̍t.
Kāng-khuán ê bu̍t-lí ki-tsè tsō-sîng Tē-kiû ji̍t-sî ê thinn-tíng khuànn--khí-lâi sī nâ-sik ê, sī-kóng tī Tē-kiû tuā-khì lāi-té ê sàn-siā-bu̍t, sī tsik-sòo hun-tsú kah sng-sòo hun-tsú án-ne.
Tsham-siù-tshit kah Âng-î-thâu-sing-hûn, hām se̍h tī in hū-kīn ê khì-thé kah thôo-hún, to̍h tsha-put-to tī peh-pah kng-nî hn̄g ê sóo-tsāi.

## [English] Rigel and the Witch Head Nebula
By starlight, this eerie visage shines in the dark with a crooked profile evoking its popular name, the [Witch Head Nebula][Witch Head Nebula].
In fact, this entrancing [telescopic portrait][telescopic portrait] gives the impression that a witch has fixed her gaze on Orion's bright supergiant [star Rigel][star Rigel].
More formally known as [IC 2118][IC 2118], the Witch Head Nebula spans about 50 light-years and is composed of interstellar dust grains reflecting [Rigel's starlight][Rigel's starlight].
The color of the Witch Head Nebula is caused not only by Rigel's intense blue light, but because the [dust grains scatter blue light][dust grains scatter blue light] more efficiently than red.
The same [physical process][physical process] causes [Earth's daytime sky][Earth's daytime sky] to appear blue, although the scatterers in Earth's atmosphere are molecules of nitrogen and oxygen.
Rigel and this dusty cosmic crone are about 800 light-years away.
You may still see a few witches in your neighborhood tonight though, so have a safe and [Happy Halloween!][Happy Halloween!]

## 詞彙學習
|漢羅|POJ|KIP|華語|English|
|-|-|-|-|-|
| 參宿七 | Chham-siù-chhit | Tsham-siù-tshit | 參宿七 | Rigel |
| 尪姨頭星雲 | Ang-î-thâu-seng-hûn | Ang-î-thâu-sing-hûn | 女巫頭星雲 | Witch Head Nebula |
| 酸素 | sǹg-sò͘ | sǹg-sòo | 氧 | oxygen |
| 窒素 | chek-sò͘ | tsik-sòo | 氮 | nitrogen |
| 散射 | sàn-siā | sàn-siā | 散射 | scatter |
| 獵戶座 | La̍h-hō͘-chō | La̍h-hōo-tsō | 獵戶座 | Orion |
| 超巨星 | chhiau-kū-chhiⁿ | tshiau-kū-tshinn | 超巨星 | supergiant |

{{% /apod %}}
[An-Li Tsai]: mailto:thianbun.taigi@gmail.com
[TARA]: https://tara.tw

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[Witch Head Nebula]:https://apod.nasa.gov/apod/ap241031.htmlap061211.html
[telescopic portrait]:https://www.flickr.com/photos/197697877@N05/53527999667/
[star Rigel]:https://en.wikipedia.org/wiki/Rigel
[IC 2118]:https://en.wikipedia.org/wiki/IC_2118
[Rigel's starlight]:https://ui.adsabs.harvard.edu/abs/1997MNRAS.290..521I/abstract
[dust grains scatter blue light]:https://astronomy.swin.edu.au/cosmos/d/Dust+Grain
[physical process]:http://hyperphysics.phy-astr.gsu.edu/hbase/atmos/blusky.html
[Earth's daytime sky]:https://spaceplace.nasa.gov/blue-sky/en/
[Happy Halloween!]:https://science.nasa.gov/exoplanets/immersive/galaxy-of-horrors/

---
title: 林肯紀念堂 天頂 ê 紫金山-ATLAS 彗星
date: 2024-10-14
publishdate: 2024-10-14T11:45:00+0800
tags: [林肯紀念堂, 彗星 C/2023 A3, 紫金山-ATLAS 彗星, 華盛頓特區, 彗星, 彗尾, 雙筒望遠鏡]
hero: https://apod.nasa.gov/apod/image/2410/CometA3Dc_Gilmore_1080.jpg
summary: 下暗日落 ê 時陣，咱來去外口看彗星！
categories: [podcast]
vocals: [阿錕]
---

{{% apod %}}

- 原始文章：[Comet Tsuchinshan-ATLAS Over the Lincoln Memorial](https://apod.nasa.gov/apod/ap241014.html)
- 影像來源 kah 版權：[Brennan Gilmore](https://www.instagram.com/brennanmgilmore/)
- 天文相簿：[2024 年 ê 紫金山-ATLAS 彗星](https://www.facebook.com/media/set/?vanity=APOD.Sky&set=a.516503464411569)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "cm2qesuq000d901skhbmvdhb5" >}}

## [漢羅] 林肯紀念堂 天頂 ê 紫金山-ATLAS 彗星
下暗日落 ê 時陣，咱來去外口看彗星！
[C/2023 A3 (紫金山-ATLAS 彗星)][C/2023 A3 (Tsuchinshan–ATLAS)] tī 北半球天區 ê 暗頭仔，已經光甲目睭看會著矣！
你若是想欲看著彗星，請向西爿地平線附近揣看覓咧。
天氣若是袂䆀，天色有夠暗 ê 時陣，免 雙筒望遠鏡嘛 [看會著][see the comet]。
[你應該看會著][comet should be visible] [暗暗 ê 彗尾][faint tail]，伊會出現 tī 地平線頂懸 差不多一點鐘久 ê 時間。
[這張相片][Pictured] 是 2 工前翕--ê 紫金山-ATLAS 彗星，伊就出現 tī [美國][USA] [華盛頓特區][Washington, DC] [林肯紀念堂][Lincoln Memorial] ê 天頂。
日子一工一工過去，[彗星][comet] kah [逐工咧變化 ê 彗尾][changing tail] tī 天頂嘛愈來愈懸。
是講伊這馬偌光？彗尾偌長？咱就 [干焦會當用臆--ê][can only be guessed]。

## [POJ] Lîm-khéng Kì-liām-tn̂g thiⁿ-téng ê Chí-kim-soaⁿ ATLAS Hūi-chheⁿ
E-àm ji̍t-lo̍h ê sî-chūn, lán lâi-khì gōa-kháu khòaⁿ hūi-chheⁿ!
C/2023 À (Chí-kim-soaⁿ ATLAS hūi-chheⁿ) tī Pak-pòaⁿ-kiû thian-khu ê àm-thâu-á, í-keng kng kah ba̍k-chiu khòaⁿ-ē-tio̍h-ah!
Lí nā-sī siūⁿ-beh khòaⁿ-tio̍h hūi-chheⁿ, chhiáⁿ hiòng se-pêng tē-pêng-sòaⁿ hù-kīn chhōe khòaⁿ-māi leh.
Thiⁿ-khì nā-sī bē-bái, thiⁿ-sek ū-kàu àm ê sî-chūn, bián siang-tâng bōng-oán-kiàⁿ mā khòaⁿ-ē-tio̍h.
Lí eng-kai khòaⁿ-ē-tio̍h àm-àm ê hūi-bóe, i ē chhut-hiān tī tē-pêng-sòaⁿ téng-koân chha-put-to chi̍t tiám-cheng kú ê sî-kan.
Chit-tiuⁿ siòng-phìⁿ sī 2 kang chêng hip--ê Chí-kim-soaⁿ ATLAS hūi-chheⁿ, i to̍h chhut-hiān tī Bí-kok Hôa-sēng-tùn Te̍k-khu Lîm-khéng Kì-liām-tn̂g ê thiⁿ-téng.
Ji̍t-chí chi̍t-kang chi̍t-kang kòe-khì, hūi-chheⁿ kah ta̍k-kang leh piàn-hòa ê hūi-bóe tī thiⁿ-téng mā lú-lâi-lú koân.
Sī-kóng i chit-má gōa kng? Hūi-bóe gōa tn̂g? Lán to̍h kan-na ē-tàng ēng ioh--ê.

## [KIP] Lîm-khíng Kì-liām-tn̂g thinn-tíng ê Tsí-kim-suann ATLAS Huī-tshenn
E-àm ji̍t-lo̍h ê sî-tsūn, lán lâi-khì guā-kháu khuànn huī-tshenn!
C/2023 A3 (Tsí-kim-suann ATLAS huī-tshenn) tī Pak-puànn-kiû thian-khu ê àm-thâu-á, í-king kng kah ba̍k-tsiu khuànn-ē-tio̍h-ah!
Lí nā-sī siūnn-beh khuànn-tio̍h huī-tshenn, tshiánn hiòng se-pîng tē-pîng-suànn hù-kīn tshuē khuànn-māi leh.
Thinn-khì nā-sī bē-bái, thinn-sik ū-kàu àm ê sî-tsūn, bián siang-tâng bōng-uán-kiànn mā khuànn-ē-tio̍h.
Lí ing-kai khuànn-ē-tio̍h àm-àm ê huī-bué, i ē tshut-hiān tī tē-pîng-suànn tíng-kuân tsha-put-to tsi̍t tiám-tsing kú ê sî-kan.
Tsit-tiunn siòng-phìnn sī 2 kang tsîng hip--ê Tsí-kim-suann ATLAS huī-tshenn, i to̍h tshut-hiān tī Bí-kok Huâ-sīng-tùn Ti̍k-khu Lîm-khíng Kì-liām-tn̂g ê thinn-tíng.
Ji̍t-tsí tsi̍t-kang tsi̍t-kang kuè-khì, huī-tshenn kah ta̍k-kang leh piàn-huà ê huī-bué tī thinn-tíng mā lú-lâi-lú kuân.
Sī-kóng i tsit-má guā kng? Huī-bué guā tn̂g? Lán to̍h kan-na ē-tàng īng ioh--ê.

## [English] Comet Tsuchinshan-ATLAS Over the Lincoln Memorial
Go outside at sunset tonight and see a comet!
[C/2023 A3 (Tsuchinshan–ATLAS)][C/2023 A3 (Tsuchinshan–ATLAS)] has become visible in the early evening sky in northern locations to the unaided eye.
To [see the comet][see the comet], look west through a sky with a low horizon.
If the sky is clear and dark enough, you will not even need binoculars -- the [faint tail][faint tail] of the [comet should be visible][comet should be visible] just above the horizon for about an hour.
[Pictured][Pictured], Comet Tsuchinshan-ATLAS was captured two nights ago over the [Lincoln Memorial][Lincoln Memorial] monument in [Washington, DC][Washington, DC], [USA][USA].
With each passing day at sunset, the [comet][comet] and its [changing tail][changing tail] should be higher and higher in the sky, although exactly how bright and how long its tails will be [can only be guessed][can only be guessed].

## 詞彙學習
|漢羅|POJ|KIP|華語|English|
|-|-|-|-|-|
| 林肯紀念堂 | Lim-khéng Kì-liām-tn̂g | Lim-khíng Kì-liām-tn̂g | 林肯紀念堂 | Lincoln Memorial |
| 華盛頓特區 | Hôa-sēng-tùn Te̍k-khu | Huâ-sīng-tùn Ti̍k-khu | 華盛頓特區 | Washington, DC |
| 彗星 C/2023 A3 | Hūi-chheⁿ C jī-khòng jī-sam A sam | Huī-tshenn C jī-khòng jī-sam A sam | 彗星 C/2023 A3 | Comet C/2023 A3 |
| 紫金山-ATLAS 彗星 | Chí-kim-soaⁿ ATLAS Hūi-chheⁿ | Tsí-kim-suann ATLAS Huī-tshenn | 紫金山-ATLAS 彗星 | Comet Tsuchinshan–ATLAS |
| 雙筒望遠鏡 | siang-tâng bōng-oán-kiàⁿ | siang-tâng bōng-uán-kiànn | 雙筒望遠鏡 | binoculars |
| 彗尾 | hūi-bóe | huī-bué | 彗尾 | comet tail |
| 彗星 | Hūi-chheⁿ | Huī-tshenn | 彗星 | comet |

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[C/2023 A3 (Tsuchinshan–ATLAS)]:https://en.wikipedia.org/wiki/C/2023_A3_(Tsuchinshan%E2%80%93ATLAS)
[see the comet]:https://earthsky.org/space/comet-c-2023-a3-sep-oct-2024-tsuchinshan-atlas/
[faint tail]:https://apod.nasa.gov/apod/ap240925.html
[comet should be visible]:https://youtu.be/Nkj_ZrZsQC0?t=158
[Pictured]:https://www.instagram.com/p/DBDSNJkOzGc/
[Lincoln Memorial]:https://www.nps.gov/linc/index.htm
[Washington, DC]:https://youtu.be/qdGin1IPgh0
[USA]:https://en.wikipedia.org/wiki/United_States
[comet]:https://spaceplace.nasa.gov/comets/en/
[changing tail]:https://apod.nasa.gov/apod/ap241007.html
[can only be guessed]:https://www.shutterstock.com/image-photo/banner-three-pets-atttentive-thinking-600nw-2136132101.jpg

---
title: 意大利 Alps 山 天頂 ê 極光縮時攝影影片
date: 2024-10-13
publishdate: 2024-10-13T11:45:00+0800
tags: [極光, 意大利, 縮時攝影, 太陽爍光, 電子, 質子, 酸素, 原子, 墜直, 磁場, 太陽系, 大氣, 銀河系, 南北極]
hero: https://www.youtube.com/watch?v=uCbpHh_rTgc
summary: 你敢有看著 chăng 暗 ê 極光？
categories: [podcast]
vocals: [阿錕]
---

{{% apod %}}

- 原始文章：[Aurora Timelapse Over Italian Alps](https://apod.nasa.gov/apod/ap241013.html)
- 影片來源 kah 版權：[Cristian Bigontina](https://www.instagram.com/notti_delle_dolomiti/)
- 天文相簿：[Global aurora during October 10/11, 2024 年 10 月 10/11 全球極光](https://www.facebook.com/media/set/?vanity=APOD.Sky&set=a.530876019640980)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "cm2rto3ix0h6w01wnc1zfe1yv" >}}

## [漢羅] 意大利 Alps 山 天頂 ê 極光縮時攝影影片
你敢有看著 chăng 暗 ê 極光？
幾若工前，這个問題變做是一个世界性 ê 問題。
因為極光風暴 [通常袂 tī 離地球 南北極 遮爾遠 ê 所在出現][visible unusually far]。
這个原因主要是因為 [拜二 ê 時陣太陽發生一擺強烈 ê X 級太陽爍光][X-class solar flare on Tuesday]，kā 高能 [電子][electrons] kah 質子 噴到 [太陽系][Solar System] 內底，kah 地球 [磁場][magnetic field] 相迵。
這寡粒子攏著 [地球 高層大氣][Earth's atmosphere] ê [酸素][oxygen] 原子 ê 時陣 會發出 [紅光][red glow]，就親像是影片按呢，規个天頂攏是，閣會 tī [墜直方向][vertical streaks] 跳舞。
這支影片是 tī [意大利][Italy] 北部 [Alps 山][Alps] [山頂][peaks] [Cortina d'Ampezzo 鎮][Cortina d'Ampezzo] 翕--ê 一點鐘 縮時攝影影片。
背景是 [銀河系][Milky Way Galaxy] ê 天星，前景是飛龍機 kah 衛星。
[太陽][our Sun] [最近 ê 活動較強][high recent activity]，未來這一年，咱會繼續 tī 地球天頂看著足濟 [美麗 ê 極光景色][picturesque auroras]。

## [POJ] I-tá-lī Alps soaⁿ thiⁿ-téng ê Ke̍k-kng Sok-sî-liap-iáⁿ iáⁿ-phìⁿ
Lí kám-ū khòaⁿ-tio̍h cha̋ng àm ê ke̍k-kng?
Kúi-nā kang chêng, chit-ê būn-tê piàn-chò sī chi̍t-ê sè-kài sèng ê būn-tê.
In-ūi ke̍k-kng hong-pō thong-siông bē tī lī Tē-kiû lâm-pak-ke̍k chiah-nī hn̄g ê só͘-chāi chhut-hiān.
Chit-ê goân-in chú-iàu sī in-ūi pài-jī ê sî-chūn Thài-iông hoat-seng chi̍t-pái kiông-lia̍t ê X kip thài-iông sih-kng, kā ko-lêng tiān-chú kah chit-chú phùn kàu Thài-iông-hē lāi-té, kah Tē-kiû chú-tiûⁿ sio-thàng.
Chit kóa lia̍p-chú lóng tio̍h Tē-kiû ko-chân tāi-khì ê sàng-sò͘ goân-chú ê sî-chūn ē hoat-chhut âng-kng, to̍h chhin-chhiūⁿ sī iáⁿ-phìⁿ án-ne, kui-ê thiⁿ-téng lóng sī, koh ē tī tūi-ti̍t hong-hiòng thiàu-bú.
Chit-ki iáⁿ-phìⁿ sī tī I-tá-lī pak-pō͘ Alps soaⁿ soaⁿ-téng Cortina d'Ampezzo tìn hip--ê chi̍t tiám-cheng sok-sî-liap-iáⁿ iáⁿ-phìⁿ.
Pōe-kéng sī gîn-hô-hē ê thiⁿ-chheⁿ, chiân-kéng sī poe-lêng-ki kah ōe-chheⁿ.
Thài-iông chòe-kīn ê oa̍h-tōng khah kióng, bī-lâi che chi̍t-nî, lán ē kè-sio̍k tī Tē-kiû thiⁿ-téng khòaⁿ-tio̍h chiok chē bí-lē ê ke̍k-kng kéng-sek.

## [KIP] I-tá-lī Alps suann thinn-tíng ê Ki̍k-kng Sok-sî-liap-iánn iánn-phìnn
Lí kám-ū khuànn-tio̍h tsa̋ng àm ê ki̍k-kng?
Kuí-nā kang tsîng, tsit-ê būn-tê piàn-tsò sī tsi̍t-ê sè-kài sìng ê būn-tê.
In-uī ki̍k-kng hong-pō thong-siông bē tī lī Tē-kiû lâm-pak-ki̍k tsiah-nī hn̄g ê sóo-tsāi tshut-hiān.
Tsit-ê guân-in tsú-iàu sī in-uī pài-jī ê sî-tsūn Thài-iông huat-sing tsi̍t-pái kiông-lia̍t ê X kip thài-iông sih-kng, kā ko-lîng tiān-tsú kah tsit-tsú phùn kàu Thài-iông-hē lāi-té, kah Tē-kiû tsú-tiûnn sio-thàng.
Tsit kuá lia̍p-tsú lóng tio̍h Tē-kiû ko-tsân tāi-khì ê sàng-sòo guân-tsú ê sî-tsūn ē huat-tshut âng-kng, to̍h tshin-tshiūnn sī iánn-phìnn án-ne, kui-ê thinn-tíng lóng sī, koh ē tī tuī-ti̍t hong-hiòng thiàu-bú.
Tsit-ki iánn-phìnn sī tī I-tá-lī pak-pōo Alps suann suann-tíng Cortina d'Ampezzo tìn hip--ê tsi̍t tiám-tsing sok-sî-liap-iánn iánn-phìnn.
Puē-kíng sī gîn-hô-hē ê thinn-tshenn, tsiân-kíng sī pue-lîng-ki kah uē-tshenn.
Thài-iông tsuè-kīn ê ua̍h-tōng khah kióng, bī-lâi tse tsi̍t-nî, lán ē kè-sio̍k tī Tē-kiû thinn-tíng khuànn-tio̍h tsiok tsē bí-lē ê ki̍k-kng kíng-sik.

## [English] Aurora Timelapse Over Italian Alps
Did you see last night's aurora?
This question was relevant around much of the world a few days ago because a powerful auroral storm became [visible unusually far][visible unusually far] from the Earth's poles.
The cause was a giant [X-class solar flare on Tuesday][X-class solar flare on Tuesday] that launched energetic [electrons][electrons] and protons into the [Solar System][Solar System], connecting to the Earth via our planet's [magnetic field][magnetic field].
A [red glow][red glow] of these particles striking [oxygen][oxygen] atoms high in [Earth's atmosphere][Earth's atmosphere] pervades the frame, while [vertical streaks][vertical streaks] dance.
The [featured video][featured video] shows a one-hour timelapse as seen from [Cortina d'Ampezzo][Cortina d'Ampezzo] over [Alps][Alps] Mountain [peaks][peaks] in northern [Italy][Italy].
Stars from our [Milky Way Galaxy][Milky Way Galaxy] dot the background while streaks from airplanes and satellites punctuate the foreground.
The [high recent activity][high recent activity] of [our Sun][our Sun] is likely to continue to produce [picturesque auroras][picturesque auroras] over Earth during the next year or so.

## 詞彙學習
|漢羅|POJ|KIP|華語|English|
|-|-|-|-|-|
| 極光 | ke̍k-kng | ki̍k-kng | 極光 | aurora |
| 意大利 | I-tá-lī | I-tá-lī | 義大利 | Italy |
| 縮時攝影 | sok-sî-liap-iáⁿ | sok-sî-liap-iánn | 縮時攝影 | time-lapse |
| 南北極 | lâm-pak-ke̍k | lâm-pak-ki̍k | 南北極 | Earth's poles |
| 太陽系 | Thài-iông-hē | Thài-iông-hē | 太陽系 | Solar System |
| 大氣 | tāi-khì | tāi-khì | 大氣 | atmosphere |
| 磁場 | chû-tiûⁿ | tsû-tiûnn | 磁場 | magnetic field |
| 太陽爍光 | thài-iông sih-kng | thài-iông sih-kng | 太陽閃焰 | solar flare |
| 銀河系 | Gîn-hô-hē | Gîn-hô-hē | 銀河系 | Milky Way Galaxy |
| 酸素 | sàng-sò͘ | sàng-sòo | 氧 | oxygen |
| 墜直 | tūi-ti̍t | tuī-ti̍t | 垂直 | vertical |
| 原子 | goân-chú | guân-tsú | 原子 | atom |
| 質子 | chit-chú | tsit-tsú | 質子 | protons |
| 電子 | tiān-chú | tiān-tsú | 電子 | electrons |

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[visible unusually far]:https://spaceweathergallery2.com/index.php?title=aurora
[X-class solar flare on Tuesday]:https://blogs.nasa.gov/solarcycle25/2024/10/09/sun-releases-strong-solar-flare-17/
[electrons]:https://www.aps.org/archives/publications/apsnews/200010/history.cfm
[Solar System]:https://apod.nasa.gov/apod/ap240713.html
[magnetic field]:https://en.wikipedia.org/wiki/Earth%27s_magnetic_field#/media/File:Geodynamo_Between_Reversals.gif
[red glow]:https://www.theaurorazone.com/about-the-aurora/the-science-of-the-northern-lights/the-northern-lights-colours/
[oxygen]:https://en.wikipedia.org/wiki/Oxygen
[Earth's atmosphere]:https://science.nasa.gov/earth/earth-atmosphere/earths-atmosphere-a-multi-layered-cake/
[vertical streaks]:https://i.pinimg.com/originals/75/47/89/75478977b544313ab56eda755b9025e7.jpg
[featured video]:https://www.instagram.com/p/DA_ulQuoyvO/
[Cortina d'Ampezzo]:https://en.wikipedia.org/wiki/Cortina_d%27Ampezzo
[Alps]:https://en.wikipedia.org/wiki/Alps
[peaks]:https://youtu.be/iuM3h3vY6eE?t=12
[Italy]:https://en.wikipedia.org/wiki/Italy
[Milky Way Galaxy]:https://science.nasa.gov/resource/the-milky-way-galaxy/
[high recent activity]:https://en.wikipedia.org/wiki/Solar_maximum
[our Sun]:https://apod.nasa.gov/apod/ap240615.html
[picturesque auroras]:https://apod.nasa.gov/apod/ap240612.html

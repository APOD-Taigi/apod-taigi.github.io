---
title: Europa 快艇 kah 彗星
date: 2024-10-10
publishdate: 2024-10-10T11:45:00+0800
tags: [Europa 快艇, 彗星, 木衛二 Europa, 獵鷹號重型火箭, 保護蓋, 紫金山-ATLAS 彗星, Oort 雲, Kennedy 太空中心, 火星, 木星]
hero: https://apod.nasa.gov/apod/image/2410/EuropaComet_cooper3.jpg
summary: NASA ê Europa 快艇這馬當咧飛去 地球以外 ê 海洋世界。
---

{{% apod %}}

- 原始文章：[The Clipper and the Comet](https://apod.nasa.gov/apod/ap241010.html)
- 影像來源 kah [版權][copyright]：[Ben Cooper](http://www.launchphotography.com/Photographer.html) ([Launch Photography](http://www.launchphotography.com/))
- 天文相簿：[2024 年 ê 紫金山-ATLAS 彗星](https://www.facebook.com/media/set/?vanity=APOD.Sky&set=a.516503464411569)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] Europa 快艇 kah 彗星
[NASA ê Europa 快艇][NASA's Europa Clipper] 這馬當咧飛去 地球以外 ê 海洋世界。
這張相片是 火箭發射前一工 tī [Kennedy 太空中心翕--ê][photo, taken at Kennedy Space Center]。
大隻太空船去予櫼入去獵鷹號重型火箭上頂懸 ê 保護蓋內底。
Europa 快艇 ê 星際旅行會先飛去火星，才閣飛轉來地球。
紲落來會 [利用引力來協助調整軌道][gravity assist trajectories]，通予伊 tī 2030 年 4 月 ê 時陣飛入去踅 [木星 ê 軌道][exploring a Jovian moon]。
等伊開始踅木星了後，太空船就會飛過 木衛二 Europa 49 擺，探索這粒有全球地下海洋、通支持性命發展 ê 衛星。
相片背景 tī 火箭邊仔 ê 是 紫金山-ATLAS 彗星，這工是彗星離地球上倚 ê 隔轉工。
這粒目睭看會著 ê 彗星，是目前夜空中逐家上愛 ê 天體，[伊是 ùi 遙遠 ê Oort 雲 來 ê 人客][visitor from the distant Oort cloud]。

## [POJ] Europa Khoài-théng kah Hūi-chheⁿ
NASA ê Europa khoài-théng chit-má tng-teh poe-khì Tē-kiû í-gōa ê hái-iûⁿ sè-kài.
Chit-tiuⁿ siòng-phìⁿ sī hóe-chìⁿ hoat-siā chêng-chi̍t-kang tī Kennedy Thài-khong Tiong-sim hip--ê.
Tōa-chiah thài-khong-chûn khì hō͘ chiⁿ-ji̍p-khì La̍h-eng-hō Tāng-hêng Hóe-chìⁿ siōng téng-koân ê pó-hō͘-kòa lāi-té.
Europa khoài-théng ê seng-chè lú-hêng ē seng poe-khì Hóe-chheⁿ, chiah-koh poe tńg-lâi Tē-kiû.
Sòa--lo̍h-lâi ē lī-iōng ín-le̍k lâi hia̍p-chō͘ tiâu-chéng kúi-tō, thang hō͘ i tī 2030 nî 4 goe̍h ê sî-chūn poe ji̍p-khì se̍h Bo̍k-chheⁿ ê kúi-tō.
Tán i khai-sí se̍h Bo̍k-chheⁿ liáu-āu, thài-khong-chûn to̍h ē poe-kòe Bo̍k-ūi-jī Europa 49 pái, thàm-soh chit lia̍p ū choân-kiû tē-hā hái-iûⁿ, thang chi-chhî sèⁿ-miā hoat-tián ê ūi-chhiⁿ.
Siòng-phìⁿ pōe kéng-tī hóe-chìⁿ piⁿ-á ê sī Chí-kim-soaⁿ ATLAS Hūi-chheⁿ, chit kang sī hūi-chheⁿ lī Tē-kiû-siōng óa ê keh-tńg-kang.
Chit lia̍p ba̍k-chiu khòaⁿ-ē-tio̍h ê hūi-chheⁿ, sī bo̍k-chiân iā-khong-tiong ta̍k-ke siōng-ài ê thian-thé, i sī ùi iâu-oán ê Oort hûn lâi ê lâng-kheh.

## [KIP] Europa Khuài-thíng kah Huī-tshenn
NASA ê Europa khuài-thíng tsit-má tng-teh pue-khì Tē-kiû í-guā ê hái-iûnn sè-kài.
Tsit-tiunn siòng-phìnn sī hué-tsìnn huat-siā tsîng-tsi̍t-kang tī Kennedy Thài-khong Tiong-sim hip--ê.
Tuā-tsiah thài-khong-tsûn khì hōo tsinn-ji̍p-khì La̍h-ing-hō Tāng-hîng Hué-tsìnn siōng tíng-kuân ê pó-hōo-kuà lāi-té.
Europa khuài-thíng ê sing-tsè lú-hîng ē sing pue-khì Hué-tshenn, tsiah-koh pue tńg-lâi Tē-kiû.
Suà--lo̍h-lâi ē lī-iōng ín-li̍k lâi hia̍p-tsōo tiâu-tsíng kuí-tō, thang hōo i tī 2030 nî 4 gue̍h ê sî-tsūn pue ji̍p-khì se̍h Bo̍k-tshenn ê kuí-tō.
Tán i khai-sí se̍h Bo̍k-tshenn liáu-āu, thài-khong-tsûn to̍h ē pue-kuè Bo̍k-uī-jī Europa 49 pái, thàm-soh tsit lia̍p ū tsuân-kiû tē-hā hái-iûnn, thang tsi-tshî sènn-miā huat-tián ê uī-tshinn.
Siòng-phìnn puē kíng-tī hué-tsìnn pinn-á ê sī Tsí-kim-suann ATLAS Huī-tshenn, tsit kang sī huī-tshenn lī Tē-kiû-siōng uá ê keh-tńg-kang.
Tsit lia̍p ba̍k-tsiu khuànn-ē-tio̍h ê huī-tshenn, sī bo̍k-tsiân iā-khong-tiong ta̍k-ke siōng-ài ê thian-thé, i sī uì iâu-uán ê Oort hûn lâi ê lâng-kheh.

## [English] The Clipper and the Comet
[NASA's Europa Clipper][NASA's Europa Clipper] is now headed toward an ocean world beyond Earth.
The large spacecraft is tucked into the payload fairing atop the Falcon Heavy rocket in this [photo, taken at Kennedy Space Center][photo, taken at Kennedy Space Center] the day before the mission's successful October 14 launch.
Europa Clipper's interplanetary voyage will first take it to Mars, then back to Earth, and then on to Jupiter on [gravity assist trajectories][gravity assist trajectories] that will allow it to enter orbit around Jupiter in April 2030.
Once orbiting Jupiter, the spacecraft will fly past Europa 49 times, [exploring a Jovian moon][exploring a Jovian moon] with a global subsurface ocean that may have conditions to support life.
Posing in the background next to the floodlit rocket is Comet Tsuchinsan-ATLAS, about a day after the comet's closest approach to Earth.
A current darling of evening skies, the naked-eye comet is a [visitor from the distant Oort cloud][visitor from the distant Oort cloud]

## 詞彙學習
|漢羅|POJ|KIP|華語|English|
|-|-|-|-|-|
| 木衛二 Europa | Bo̍k-ūi-jī Europa | Bo̍k-uī-jī Europa | 木衛二歐羅巴 | Europa |
| Kennedy 太空中心 | Kennedy Thài-khong Tiong-sim | Kennedy Thài-khong Tiong-sim | 甘迺迪太空中心 | Kennedy Space Center |
| Europa 快艇 | Europa khoài-théng | Europa khuài-thíng | 歐羅巴快艇 | Europa Clipper |
| 火星 | Hòe-chhiⁿ | Huè-tshinn | 火星 | Mars |
| 木星 | Bo̍k-chhiⁿ | Bo̍k-tshinn | 木星 | Jupiter |
| 紫金山-ATLAS 彗星 | Chí-kim-soaⁿ ATLAS Hūi-chheⁿ | Tsí-kim-suann ATLAS Huī-tshenn | 紫金山-阿特拉斯 彗星 | Comet Tsuchinshan–ATLAS |
| Oort 雲 | Oort hûn | Oort hûn | 歐特雲 | Oort cloud |
| 保護蓋 |pó-hō͘-kòa | pó-hōo-kuà | 整流罩 | payload fairing |
| 獵鷹號重型火箭 | La̍h-eng-hō Tāng-hêng Hóe-chìⁿ |  La̍h-ing-hō Tāng-hîng Hué-tsìnn | 獵鷹號重型火箭 | the Falcon Heavy rocket |

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[NASA's Europa Clipper]:https://www.nasa.gov/news-release/liftoff-nasas-europa-clipper-sails-toward-ocean-moon-of-jupiter/
[photo, taken at Kennedy Space Center]:https://images.nasa.gov/details/KSC-20241013-PH-SPX03_0007
[gravity assist trajectories]:https://science.nasa.gov/learn/basics-of-space-flight/primer/
[exploring a Jovian moon]:https://europa.nasa.gov/why-europa/overview/
[visitor from the distant Oort cloud]:https://earthobservatory.nasa.gov/images/153444/comet-tsuchinshan-atlas-arrives-from-afar

---
title: LDN 43：宇宙夜婆星雲
date: 2024-10-27
publishdate: 2024-10-27T11:45:00+0800
tags: [LDN 43, 夜婆星雲, 蛇夫座, 分子雲, 雲絲, 反射星雲, LBN 7, 氣體丸]
hero: https://apod.nasa.gov/apod/image/2410/LDN43_SelbyHanson_960.jpg
summary: 銀河系內底上使人驚惶 ê 星雲是佗一个？其中一个應該是 LDN 43，伊足成是一隻大型 ê 宇宙夜婆。
---

{{% apod %}}

- 原始文章：[LDN 43: The Cosmic Bat Nebula](https://apod.nasa.gov/apod/ap241027.html)
- 影像來源 kah 版權：[Mark Hanson](https://www.hansonastronomy.com/bio) and [Mike Selby](http://throughlightandtime.com/about/); Text: [Michelle Thaller](https://solarsystem.nasa.gov/people/1040/michelle-thaller/) ([NASA](https://www.nasa.gov)'s [GSFC](https://www.nasa.gov/goddard))
- **Your Sky Surprise:** [What picture did APOD feature on your birthday?](https://apod.nasa.gov/apod/calendar/allyears.html) (post 1995)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] LDN 43：宇宙夜婆星雲
銀河系內底上使人驚惶 ê 星雲是佗一个？
其中一个應該是 LDN 43，伊足成是一隻大型 ê 宇宙 [夜婆][bat]，佇 [萬聖節][Halloween] 暗暝 ê 星空 [咧飛][flying]。
這个 [分子雲][molecular] 就佇 [蛇夫座][Ophiuchus] 遐，離咱有 1400 [光年][light years] 遠。
伊厚甲毋但會 kā 背景光線閘牢，嘛 kā 反射星雲 [LBN 7][LBN 7] 照予光 ê 氣體閘牢矣。
這个 12 光年長 ê 氣體 [塗粉][dust] 雲絲，實際上是一个 [恆星托兒所][stellar nursery]，毋是歹吉兆。
這隻夜婆發出 ê [奇怪][eerie] 光線，是因為這寡光是 ùi [實密 ê 氣體丸][dense gaseous knots] 內底照出來--ê，這內底有才拄形成 ê [新恆星][young stars]。

## [POJ] LDN 43: Ú-tiū Iā-pô-seng-hûn
Gîn-hô-hē lāi-té siōng sú-lâng kiaⁿ-hiâⁿ ê seng-hûn sī tó chi̍t-ê?
Kî-tiong chi̍t-ê èng-kai sī LDN 43, i chiok sêng sī chi̍t chiah tōa-hêng ê ú-tiū iā-pô, tī Bān-sèng-chiat àm-mî ê seng-khong leh poe.
Chit ê hun-chú-hûn to̍h tī Siâ-hu-chō hiah, lī lán ū 1400 kng-nî hng.
I kāu kah m̄-nā ē kā pōe-kéng kng-sòaⁿ cha̍h tiâu, mā kā hoán-siā-seng-hûn LBN 7 chiò hō͘ kng chiò hō͘ kng ê khì-thé cha̍h-tiâu ah.
Chit-ê 12 kng-nî tn̂g ê khì-thé thô͘-hún hûn-si, si̍t-chè-siōng sī chi̍t-ê                      hêng-chhiⁿ thok-jî-só͘, m̄-sī phái-kiat-tiāu.
Chit chiah iā-pô hoat--chhut ê kî-koài kng-sòaⁿ, sī in-ūi chit-kóa kng sī ùi cha̍t-ba̍t ê khì-thé-oân lāi-té chiò--chhut-lâi--ê, che lāi-té ū tú-chiah hêng-sêng ê sìn hêng-chhiⁿ.

## [KIP] LDN 43: Ú-tiū Iā-pô-sing-hûn
Gîn-hô-hē lāi-té siōng sú-lâng kiann-hiânn ê sing-hûn sī tó tsi̍t-ê?
Kî-tiong tsi̍t-ê ìng-kai sī LDN 43, i tsiok sîng sī tsi̍t tsiah tuā-hîng ê ú-tiū iā-pô, tī Bān-sìng-tsiat àm-mî ê sing-khong leh pue.
Tsit ê hun-tsú-hûn to̍h tī Siâ-hu-tsō hiah, lī lán ū 1400 kng-nî hng.
I kāu kah m̄-nā ē kā puē-kíng kng-suànn tsa̍h tiâu, mā kā huán-siā-sing-hûn LBN 7 tsiò hōo kng tsiò hōo kng ê khì-thé tsa̍h-tiâu ah.
Tsit-ê 12 kng-nî tn̂g ê khì-thé thôo-hún hûn-si, si̍t-tsè-siōng sī tsi̍t-ê                      hîng-tshinn thok-jî-sóo, m̄-sī phái-kiat-tiāu.
Tsit tsiah iā-pô huat--tshut ê kî-kuài kng-suànn, sī in-uī tsit-kuá kng sī uì tsa̍t-ba̍t ê khì-thé-uân lāi-té tsiò--tshut-lâi--ê, tse lāi-té ū tú-tsiah hîng-sîng ê sìn hîng-tshinn.

## [English] LDN 43: The Cosmic Bat Nebula
What is the most spook-tacular nebula in the galaxy?
One contender is LDN 43, which bears an astonishing resemblance to a vast cosmic [bat][bat] [flying][flying] amongst the stars on a dark [Halloween][Halloween] night.
Located about 1400 [light years][light years] away in the constellation [Ophiuchus][Ophiuchus], this [molecular][molecular] cloud is dense enough to [block light][block light] not only from background stars, but from wisps of gas lit up by the nearby [reflection nebula][reflection nebula] [LBN 7][LBN 7].
Far from being a harbinger of death, this 12-light year-long filament of gas and [dust][dust] is actually a [stellar nursery][stellar nursery].
Glowing with [eerie][eerie] light, the bat is lit up from inside by [dense gaseous knots][dense gaseous knots] that have just formed [young stars][young stars].

## 詞彙學習
|漢羅|POJ|KIP|華語|English|
|-|-|-|-|-|
| LDN 43 | LDN sì-cha̍p-saⁿ | LDN sì-tsa̍p-sann | LDN 43 | LDN 43 |
| 夜婆星雲 | Iā-pô-seng-hûn | Iā-pô-sing-hûn | 夜婆星雲 | Bat Nebula |
| 蛇夫座 | Siâ-hu-chō | Siâ-hu-tsō | 蛇夫座 | Ophiuchus |
| 分子雲 | hun-chú-hûn | hun-tsú-hûn | 分子雲 | molecular cloud |
| 雲絲 | hûn-si | hûn-si | 絲狀物 | filament |
| 反射星雲 | hoán-siā-seng-hûn | huán-siā-sing-hûn | 反射星雲 | reflection nebula |
| LBN 7 | LBN chhit | LBN tshit | LBN 7 | LBN 7 |
| 氣體丸 | khì-thé-oân | khì-thé-uân | 氣體結 | gas knot |

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[bat]:https://en.wikipedia.org/wiki/Bat
[flying]:https://en.wikipedia.org/wiki/Bat#/media/File:Big-eared-townsend-fledermaus.jpg
[Halloween]:https://apod.nasa.gov/apod/ap211024.html
[light years]:https://spaceplace.nasa.gov/light-year/en/
[Ophiuchus]:https://chandra.harvard.edu/photo/constellations/ophiuchus.html
[molecular]:https://en.wikipedia.org/wiki/Molecular_cloud
[block light]:https://apod.nasa.gov/apod/ap230129.html
[reflection nebula]:https://astronomy.swin.edu.au/cosmos/r/Reflection+Nebula
[LBN 7]:http://www.jthommes.com/Astro/LBN7_LDN43.htm
[dust]:https://apod.nasa.gov/apod/ap030706.html
[stellar nursery]:https://science.nasa.gov/universe/stars/
[eerie]:https://i.pinimg.com/550x/81/21/c0/8121c0291fa14d1fe52b9eb007741cac.jpg
[dense gaseous knots]:https://apod.nasa.gov/apod/ap080413.html
[young stars]:https://apod.nasa.gov/apod/ap220512.html

---
title: Niú-西蘭 天頂 ê 彩色極光
date: 2024-10-16
publishdate: 2024-10-16T11:45:00+0800
tags: [極光, 紐西蘭, 彗星, 穩定極光紅弧, SAR 弧, STEVE 極光, 流星, 銀河系, 衛星星系, LMC, SMC, 南北極, 全景圖]
hero: https://apod.nasa.gov/apod/image/2410/AuroraNz_McDonald_1080_annotated.jpg
summary: 有當時仔，規个夜空是媠甲予人料想袂到。
---

{{% apod %}}

- 原始文章：[Colorful Aurora over New Zealand](https://apod.nasa.gov/apod/ap241016.html)
- 影像來源 kah 版權：[Tristian McDonald](https://cre8tivestr3k.com/info-contact)
- 拼圖遊戲：[今仔日 ê 天文拼圖](https://www.scigames.org/apps/webjigsaw2/index.php)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 紐西蘭 天頂 ê 彩色極光
有當時仔，規个夜空是媠甲予人料想袂到。
這張相片是 頂禮拜 一工暗暝 翕--ê [紐西蘭][New Zealand] [南島][South Island] ê [Lindis Pass][Lindis Pass] ê 夜空。
Kah 平常時 [恬靜][calm night sky]、[天星滿滿][stars] ê 夜空無仝，這暗 ê 夜空是足無閒、[足鬧熱--ê][dynamic night sky]。
會忽然間出現 四界攏有 ê [紅色極光][red aurora]、青色 ê [欄杆形極光][picket-fence aurora]、[紅色 ê 穩定極光紅弧 (SAR 弧)][red SAR arc]、[STEVE 極光][STEVE]、[流星][meteor]、kah [月娘][Moon]。
In 比咱 [銀河系][Milky Way Galaxy] 中心較光，嘛比銀河系 ê 兩粒衛星星系 [LMC][LMC] kah [SMC][SMC] 較光。
所有你看著 ê 攏是 tī 5 分鐘內翕--ê 28 改感光相片，才合成這張全景圖。
頂禮拜，[太陽日冕物質噴射 (CME)][Coronal Mass Ejection] 向地球方向噴足濟粒子，結果就是 極光 kā 足濟所在 ê 夜空 [照甲足光--ê][lit up]。
本底若是離開地球南北極較遠 ê [低緯度][latitude] 天頂，應該是看無啥有極光，結果咱煞看著彩色 ê 極光。
講較詳細咧，這個月 ê 夜空猶有其他驚喜，毋但有極光，閣會有[彗][comet][星][s]。

## [POJ] Niú-se-lân thiⁿ-téng ê Chhái-sek Ke̍k-kng
Ū-tang-sî-á, kui-ê iā-khong sī súi kah hō͘ lâng liāu-sióng-bē-kàu.
Chit-tiuⁿ siòng-phìⁿ sī téng-lé-pài chi̍t-kang àm-mê hip--ê Niú-se-lân Lâm-tó ê Lindis Pass ê iā-khong.
Kah pêng-siông-sî tiām-chēng, thiⁿ-chheⁿ móa-móa ê iā-khong bô-kâng, chit àm ê iā-khong sī chiok bô-êng, chiok lāu-lia̍t--ê.
Ē hut-jiân-kan chhut-hiān sì-kè lóng-ū ê âng-sek ke̍k-kng, chheⁿ-sek ê lân-kan hêng ke̍k-kng, âng-sek ê ún-tēng ke̍k-kng âng-hô͘ (SAR hô͘), STEVE ke̍k-kng, liû-chheⁿ, kah goe̍h-niû.
In pí lán Gîn-hô-hē tiong-sim khah kng, mā pí Gîn-hô-hē ê nn̄g lia̍p ōe-chheⁿ seng-hē LMC kah SMC khah kng.
Só͘-ū lí khòaⁿ--tio̍h ê lóng sī tī 5 hun-cheng-lāi hip--ê 28 kái kám-kng siòng-phìⁿ, chiah ha̍p-sêng chit-tiuⁿ choân-kéng-tô͘.
Téng-lé-pài, Thài-iông Ji̍t-bián Bu̍t-chit Phùn-siā (CME) hiòng Tē-kiû hong-hiòng phùn chiok chē lia̍p-chú, kiat-kó tio̍h-sī ke̍k-kng kā chiok chē só͘-chāi ê iā-khong chiò kah chiok kng--ê.
Pún-té nā-sī lî-khui Tē-kiû lâm-pak-ke̍k khah hn̄g ê kē hūi-tō͘ thiⁿ-téng, eng-kai sī khòaⁿ bô-siáⁿ ū ke̍k-kng, kiat-kó lán soah khòaⁿ-tio̍h chhái-sek ê ke̍k-kng.
Kóng khah siông-sè leh, chit kò goe̍h ê iā-khong iáu-ū kî-thaⁿ kiaⁿ-hí, m̄-nā ū ke̍k-kng, koh ē ū hūi-chheⁿ.

## [KIP] Niú-se-lân thinn-tíng ê Tshái-sik Ki̍k-kng
Ū-tang-sî-á, kui-ê iā-khong sī suí kah hōo lâng liāu-sióng-bē-kàu.
Tsit-tiunn siòng-phìnn sī tíng-lé-pài tsi̍t-kang àm-mê hip--ê Niú-se-lân Lâm-tó ê Lindis Pass ê iā-khong.
Kah pîng-siông-sî tiām-tsīng, thinn-tshenn muá-muá ê iā-khong bô-kâng, tsit àm ê iā-khong sī tsiok bô-îng, tsiok lāu-lia̍t--ê.
Ē hut-jiân-kan tshut-hiān sì-kè lóng-ū ê âng-sik ki̍k-kng, tshenn-sik ê lân-kan hîng ki̍k-kng, âng-sik ê ún-tīng ki̍k-kng âng-hôo (SAR hôo), STEVE ki̍k-kng, liû-tshenn, kah gue̍h-niû.
In pí lán Gîn-hô-hē tiong-sim khah kng, mā pí Gîn-hô-hē ê nn̄g lia̍p uē-tshenn sing-hē LMC kah SMC khah kng.
Sóo-ū lí khuànn--tio̍h ê lóng sī tī 5 hun-tsing-lāi hip--ê 28 kái kám-kng siòng-phìnn, tsiah ha̍p-sîng tsit-tiunn tsuân-kíng-tôo.
Tíng-lé-pài, Thài-iông Ji̍t-bián Bu̍t-tsit Phùn-siā (CME) hiòng Tē-kiû hong-hiòng phùn tsiok tsē lia̍p-tsú, kiat-kó tio̍h-sī ki̍k-kng kā tsiok tsē sóo-tsāi ê iā-khong tsiò kah tsiok kng--ê.
Pún-té nā-sī lî-khui Tē-kiû lâm-pak-ki̍k khah hn̄g ê kē huī-tōo thinn-tíng, ing-kai sī khuànn bô-siánn ū ki̍k-kng, kiat-kó lán suah khuànn-tio̍h tshái-sik ê ki̍k-kng.
Kóng khah siông-sè leh, tsit kò gue̍h ê iā-khong iáu-ū kî-thann kiann-hí, m̄-nā ū ki̍k-kng, koh ē ū huī-tshenn.

## [English] Colorful Aurora over New Zealand
Sometimes the night sky is full of surprises.
Take the sky over [Lindis Pass][Lindis Pass], [South Island][South Island], [New Zealand][New Zealand] one-night last week.
Instead of a typically [calm night sky][calm night sky] filled with constant [stars][stars], a busy and [dynamic night sky][dynamic night sky] appeared.
Suddenly visible were pervasive [red aurora][red aurora], green [picket-fence aurora][picket-fence aurora], a [red SAR arc][red SAR arc], a [STEVE][STEVE], a [meteor][meteor], and the [Moon][Moon].
These outshone the center of our [Milky Way Galaxy][Milky Way Galaxy] and both of its two satellite galaxies: the [LMC][LMC] and [SMC][SMC].
All of these were captured together on 28 exposures in five minutes, from which this panorama was composed.
Auroras [lit up][lit up] many skies last week, as a [Coronal Mass Ejection][Coronal Mass Ejection] from the Sun unleashed a burst of particles toward our Earth that created colorful skies over [latitude][latitude]s usually too far from the Earth's poles to see them.
More generally, night skies this month have other surprises, showing not only auroras -- but [comet][comet][s][s].

## 詞彙學習
|漢羅|POJ|KIP|華語|English|
|-|-|-|-|-|
| 彗星 | hūi-chheⁿ | huī-tshenn | 彗星 | comet |
| 極光 | ke̍k-kng | ki̍k-kng | 極光 | aurora |
| SAR 弧 | SAR hô͘ | SAR hôo | SAR 弧 | SAR arc |
| 穩定極光紅弧 | Ún-tēng Ke̍k-kng Âng-hô͘ | Ún-tīng Ki̍k-kng Âng-hôo | 穩定極光紅弧 | Stable Auroral Red (SAR) arc |
| STEVE 極光 | STEVE ke̍k-kng | STEVE ki̍k-kng | STEVE 極光 | STEVE |
| 紐西蘭 | Niú-se-lân | Niú-se-lân | 紐西蘭 | New Zealand |
| 流星 | liû-chheⁿ | liû-tshenn | 流星 | meteors |
| 銀河系 | Gîn-hô-hē | Gîn-hô-hē | 銀河系 | Milky Way Galaxy |
| 衛星星系 | ōe-chhiⁿ seng-hē | uē-tshinn sing-hē | 衛星星系 | satellite galaxies |
| 南北極 | lâm-pak-ke̍k | lâm-pak-ki̍k | 南北極 | Earth's poles |
| 全景圖 | choân-kéng-tô͘ | tsuân-kíng-tôo | 全景圖 | panorama |
| 緯度 | hūi-tō͘ | huī-tōo | 緯度 | latitudes |

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[Lindis Pass]:https://www.youtube.com/watch?v=ESvSl7eIEes
[South Island]:https://en.wikipedia.org/wiki/South_Island
[New Zealand]:https://en.wikipedia.org/wiki/New_Zealand
[calm night sky]:https://apod.nasa.gov/apod/ap220910.html
[stars]:https://science.nasa.gov/universe/stars/
[dynamic night sky]:https://apod.nasa.gov/apod/ap241013.html
[red aurora]:https://apod.nasa.gov/apod/ap240512.html
[picket-fence aurora]:https://apod.nasa.gov/apod/ap080101.html
[red SAR arc]:https://apod.nasa.gov/apod/ap231111.html
[STEVE]:https://apod.nasa.gov/apod/ap230927.html
[meteor]:https://apod.nasa.gov/apod/ap240814.html
[Moon]:https://svs.gsfc.nasa.gov/5187/
[Milky Way Galaxy]:https://science.nasa.gov/resource/the-milky-way-galaxy/
[LMC]:https://apod.nasa.gov/apod/ap241002.html
[SMC]:https://en.wikipedia.org/wiki/Small_Magellanic_Cloud
[lit up]:https://delavanlakesvet.com/wp-content/uploads/sites/195/2022/03/smiling-cat-for-web.jpg
[Coronal Mass Ejection]:https://svs.gsfc.nasa.gov/11298/
[latitude]:https://en.wikipedia.org/wiki/Latitude
[comet]:https://apod.nasa.gov/apod/ap241007.html
[s]:https://earthsky.org/space/sungrazer-comet-bright-daytime-a11bp7i/

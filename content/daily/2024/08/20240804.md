---
title: Gaia 任務：太陽來矣！
date: 2024-08-04
publishdate: 2024-08-04T11:45:00+0800
tags: [Gaia 任務, 視覺化, 銀河系, 太陽系, 歐洲太空總署 ESA, Gaia 目錄]
hero: https://www.youtube.com/watch?v=XORui0wFKnE
summary: Ùi 銀河系外口轉來 ê 景色會生做按怎？
categories: [podcast]
vocals: [阿錕]
---

{{% apod %}}

- 原始文章：[Gaia: Here Comes the Sun](https://apod.nasa.gov/apod/ap240804.html)
- 影片來源：Galaxy Illustration: N. Risinger ([skysurvey.org](http://skysurvey.org/)); 恆星資料：[Gaia Mission](http://sci.esa.int/gaia/28820-summary/), [ESA](http://www.esa.int/), [A. S. Sellés](https://tonisagrista.com/) ([U. Heidelberg](https://zah.uni-heidelberg.de/welcome)) et al.
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "cm015dndq03yy01w21r5g9wag" >}}

## [漢羅] Gaia 任務：太陽來矣！
Ùi 銀河系外口轉來 ê 景色會生做按怎？
歐洲太空總署 ESA ê [Gaia 機器人任務][Gaia mission] 本底是欲回答一个 [閣較大 ê 問題][greater questions]，毋過 in 提著 ê 資料會當用 獨立特別 ê [現代觀點][modern perspective] 來回答這个問題。
Gaia 是 tī [地球][Earth 1]  附近 [踅][orbits] [太陽][Sun] 咧行 ê 太空船。
伊詳細紀錄恆星 ê 位置，按呢才有法度確定 [恆星 ê 位置][stars' positions] tī 一冬內 ê [微小變化][slight shift]。
而且 [恆星愈遠][distant stars]，這款變化就愈細，所以咱會當用這來 [量恆星 ê 距離][determines distance]。
[影片][the video] 上開始是 [銀河系][Milky Way] ê 插圖，連鞭就 [變做][resolves] [Gaia 恆星資料 ê 3D 視覺化影像][visualization of Gaia star data]。
一寡有名 ê 恆星攏有 in [家己 ê 名][common names]，其他恆星就干焦賰 [Gaia 目錄][Gaia catalog] ê 編號。
落尾，[影片來到太陽附近][viewer arrives]，遮有足濟恆星攏是 Gaia 追蹤 ê 目標。
紲落來就來到咱 ê [太陽][the Sun] 矣。
影片欲煞進前，咱會當看著太陽系第 3 粒行星，[地球][Earth 2]，變甲愈來愈清楚。

## [POJ] Gaia jīm-bū: Thài-iông lâi--ah!
Ùi Gîn-hô-hē gōa-kháu tńg--lâi ê kéng-sek ē seⁿ-chò án-nóa?
Au-chiu Thài-khong Chóng-sú ESA ê Gaia Ki-khì-lâng jīm-bū pún-té sī beh hôe-tap chi̍t-ê koh-khah tōa ê būn-tê, m̄-koh in the̍h-tio̍h ê chu-liāu ē-tàng iōng to̍k-li̍p te̍k-pa̍t ê hiān-tāi koan-tiám lâi hôe-tap chit-ê būn-tê.
Gaia sī tī Tē-kiû hù-kīn se̍h Thài-iông leh kiâⁿ ê thài-khong-chûn.
I siông-sè kì-lo̍k hêng-chhiⁿ ê ūi-tì, án-ne chiah ū-hoat-tō͘ khak-tēng hêng-chhiⁿ ê ūi-tì tī chi̍t tang lāi ê bî-sió piàn-hòa.
Jî-chhiáⁿ hêng-chhiⁿ jú hn̄g, chit-khoán piàn-hòa tō jú sè, só͘-í lán ē-tàng iōng che lâi niû hêng-chhiⁿ ê kū-lî.
Iáⁿ-phìⁿ siōng khai-sí sī Gîn-hô-hē ê chhah-tô͘, liâm-mi to̍h piàn-chò Gaia hêng-chhiⁿ chu-liāu ê 3D sī-kak-hòa iáⁿ-siōng.
Chi̍t-kóa ū-miâ ê hêng-chhiⁿ lóng-ū in ka-kī ê miâ, kî-thaⁿ hêng-chhiⁿ to̍h kan-na chhun Gaia bo̍k-lio̍k ê pian-hō.
Lo̍h-bóe, iáⁿ-phìⁿ lâi-kàu Thài-iông hù-kīn, chia ū chiok chē hêng-chhiⁿ lóng sī Gaia tui-chong ê bo̍k-piau.
Sòa--lo̍h-lâi to̍h lâi-kàu lán ê Thài-iông--ah.
Iáⁿ-phìⁿ beh soah chìn-chêng, lán ē-tàng khòaⁿ-tio̍h Thài-iông-hē tē 3 lia̍p kiâⁿ-chhiⁿ, Tē-kiû, piàn-kah lú-lâi-lú chheng-chhó.

## [KIP] Gaia jīm-bū: Thài-iông lâi--ah!
Uì Gîn-hô-hē guā-kháu tńg--lâi ê kíng-sik ē senn-tsò án-nuá?
Au-tsiu Thài-khong Tsóng-sú ESA ê Gaia Ki-khì-lâng jīm-bū pún-té sī beh huê-tap tsi̍t-ê koh-khah tuā ê būn-tê, m̄-koh in the̍h-tio̍h ê tsu-liāu ē-tàng iōng to̍k-li̍p ti̍k-pa̍t ê hiān-tāi kuan-tiám lâi huê-tap tsit-ê būn-tê.
Gaia sī tī Tē-kiû hù-kīn se̍h Thài-iông leh kiânn ê thài-khong-tsûn.
I siông-sè kì-lo̍k hîng-tshinn ê uī-tì, án-ne tsiah ū-huat-tōo khak-tīng hîng-tshinn ê uī-tì tī tsi̍t tang lāi ê bî-sió piàn-huà.
Jî-tshiánn hîng-tshinn jú hn̄g, tsit-khuán piàn-huà tō jú sè, sóo-í lán ē-tàng iōng tse lâi niû hîng-tshinn ê kū-lî.
Iánn-phìnn siōng khai-sí sī Gîn-hô-hē ê tshah-tôo, liâm-mi to̍h piàn-tsò Gaia hîng-tshinn tsu-liāu ê 3D sī-kak-huà iánn-siōng.
Tsi̍t-kuá ū-miâ ê hîng-tshinn lóng-ū in ka-kī ê miâ, kî-thann hîng-tshinn to̍h kan-na tshun Gaia bo̍k-lio̍k ê pian-hō.
Lo̍h-bué, iánn-phìnn lâi-kàu Thài-iông hù-kīn, tsia ū tsiok tsē hîng-tshinn lóng sī Gaia tui-tsong ê bo̍k-piau.
Suà--lo̍h-lâi to̍h lâi-kàu lán ê Thài-iông--ah.
Iánn-phìnn beh suah tsìn-tsîng, lán ē-tàng khuànn-tio̍h Thài-iông-hē tē 3 lia̍p kiânn-tshinn, Tē-kiû, piàn-kah lú-lâi-lú tshing-tshó.

## [English] Gaia: Here Comes the Sun
What would it look like to return home from outside our galaxy?
Although designed to answer [greater questions][greater questions], data from ESA's robotic [Gaia mission][Gaia mission] is helping to provide a uniquely [modern perspective][modern perspective] on humanity's place in the universe.
Gaia [orbits][orbits] the [Sun][Sun] near the [Earth][Earth 1] and resolves [stars' positions][stars' positions] so precisely that it can determine a [slight shift][slight shift] from its changing vantage point over the course of a year, a shift that is proportionately smaller for more [distant stars][distant stars] -- and so [determines distance][determines distance].
In the first sequence of [the video][the video], an illustration of the [Milky Way][Milky Way] is shown that soon [resolves][resolves] into a three-dimensional [visualization of Gaia star data][visualization of Gaia star data].
A few notable stars are labelled with their [common names][common names], while others stars are labelled with numbers from a [Gaia catalog][Gaia catalog].
Eventually, the [viewer arrives][viewer arrives] in our stellar neighborhood where many stars were tracked by Gaia, and soon at our home star Sol, [the Sun][the Sun].
At the video's end, the reflective glow of Sol's third planet becomes visible: [Earth][Earth 2].

## 詞彙學習

|漢羅|POJ|KIP|華語|English|
|-|-|-|-|-|
|Gaia 任務|Gaia jīm-bū|Gaia jīm-bū|蓋亞任務|Gaia mission|
|Gaia 目錄|Gaia bo̍k-lo̍k|Gaia bo̍k-lo̍k|蓋亞目錄|Gaia catalog|
|視覺化|sī-kak-hòa|sī-kak-huà|視覺化|visualization|
|銀河系|Gîn-hô-hē|Gîn-hô-hē|銀河系|Milky Way|
|歐洲太空總署|Au-chiu Thài-khong Chóng-sú|Au-tsiu Thài-khong Tsóng-sú|歐洲太空總署|European Space Agency (ESA)|
|太陽系|Thài-iông-hē|Thài-iông-hē|太陽系|solar system|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[greater questions]:https://www.youtube.com/watch?v=oGri4YNggoc
[Gaia mission]:http://www.esa.int/Our_Activities/Space_Science/Gaia_overview
[modern perspective]:http://www.nature.com/news/milky-way-mapper-6-ways-the-gaia-spacecraft-will-change-astronomy-1.20569
[orbits]:https://en.wikipedia.org/wiki/Lissajous_orbit
[Sun]:https://science.nasa.gov/sun
[Earth 1]:https://apod.nasa.gov/apod/ap220206.html
[stars' positions]:https://www.youtube.com/watch?v=BT0Xh1BizSI
[slight shift]:https://www.youtube.com/watch?v=2Z_O66Z4l6Y
[distant stars]:http://imagine.gsfc.nasa.gov/features/cosmic/solar_neighborhood.html
[determines distance]:https://en.wikipedia.org/wiki/Cosmic_distance_ladder
[the video]:https://www.youtube.com/watch?v=XORui0wFKnE
[Milky Way]:https://www.nasa.gov/image-article/milky-way-our-location/
[resolves]:https://apod.nasa.gov/apod/ap111018.html
[visualization of Gaia star data]:https://zah.uni-heidelberg.de/gaia/outreach/gaiasky/
[common names]:http://stars.astro.illinois.edu/sow/starname.html
[Gaia catalog]:http://www.cosmos.esa.int/web/gaia/dr1
[viewer arrives]:https://apod.nasa.gov/apod/ap190818.html
[the Sun]:https://youtu.be/KQetemT1sWc
[Earth 2]:https://apod.nasa.gov/apod/ap100713.html

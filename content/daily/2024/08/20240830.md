---
title: 月球南極 ê 景色
date: 2024-08-30
publishdate: 2024-08-30T11:45:00+0800
tags: [月球, 南極, 高地, Moretus 隕石坑, Tycho 隕石坑, 永暗區, 水冰, 冰庫]
hero: https://apod.nasa.gov/apod/fap/image/2408/lorand_fenyes_hold_0016_Moretus_hegyvidek1024c.jpg
summary: 這張詳細 ê 望遠鏡月球景色 ê 倒爿頂懸，是月球 ê 南極。
---

{{% apod %}}

- 原始文章：[Southern Moonscape](https://apod.nasa.gov/apod/ap240830.html)
- 影像來源 kah [版權][copyright]：[Lorand Fenyes](https://fenyeslorand.hu/en/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 月球南極 ê 景色
這是一張用 [望遠鏡翕--ê 詳細月球景色][detailed telescopic moonscape]。
相片倒爿頂懸，是 [月球 ê 南極][The Moon's south pole]。
這是 8 月 23 翕--ê，翕--ê 是 敧敧曲曲 ê 月球南部高地。
因為透視角度 ê 關係，隕石坑 看起來是密喌喌，而且愈倚月球邊緣，隕石坑看起來就愈扁。
[中央附近][near center is] 上大彼个是 Moretus 隕石坑，直徑 是 114 公里。
Moretus 隕石坑是 月球頂懸一个大型 ê 少年隕石坑。
伊有 樓梯型 ê 內底壁，坑底 ê 山尖有 2.1 公里懸。
看起來 kah 較倚北爿 ê [少年隕石坑 Tycho][young crater Tycho] 有成。
相片頂懸是月球邊緣 ê 山脈，差不多有 6 公里懸。
月球南極附近是 [永暗區][permanently shadowed] ê 隕石坑坑底，照講，這應該是水冰 ê 冰庫。
所以這个敧敧曲曲 ê 月球南極 就變做是一个 [足有名 ê 探險區][popular target for exploration]。

## [POJ] Goe̍h-kiû Lâm-ke̍k ê Kéng-sek
Che-sī chi̍t-tiuⁿ iōng bōng-oán-kiàⁿ hip--ê siông-sè Goe̍h-kiû kéng-sek.
Siòng-phìⁿ tò-pêng téng-koân, sī Goe̍h-kiû ê lâm-ke̍k.
Che-sī 8 goe̍h 23 hip--ê, hip--ê sī khi-khi-khiau-khiau ê Goe̍h-kiû lâm-pō͘ ko-tē.
In-ūi thàu-sī kak-tō͘ ê koan-hē, ún-se̍k-kheⁿ khòaⁿ-khí-lâi sī ba̍t-chiuh-chiuh,jî-chhiáⁿ jú óa Goe̍h-kiû pian-iân,ún-se̍k-kheⁿ khòaⁿ-khí-lâi tō jú píⁿ.
tiong-ng hù-kīn siōng-tōa hit-ê sī Moretus ún-se̍k-kheⁿ,ti̍t-kèng sī 114 kong-lí.
Moretus ún-se̍k-kheⁿ sī Goe̍h-kiû téng-koân chi̍t-ê tōa-hêng ê siàu-liân ún-se̍k-kheⁿ.
I ū lâu-thui hêng ê lāi-té piah,kheⁿ té ê soaⁿ-chiam ū 2.1 kong-lí koân.
khòaⁿ-khí-lâi kah khah óa pak-pêng ê siàu-liân ún-se̍k-kheⁿ Tycho ū sêng.
siòng-phìⁿ téng-koân sī Goe̍h-kiû pian-iân ê soaⁿ-me̍h,chha-put-to ū 6 kong-lí koân.
Goe̍h-kiû lâm-ke̍k hù-kīn sī éng àm khu ê ún-se̍k-kheⁿ kheⁿ-té, chiàu-kóng, che eng-kai sī chúi-peng ê peng-khò͘.
Só͘-í chit-ê khi-khi-khiau-khiau ê Goe̍h-kiû lâm-ke̍k to̍h piàn-chò sī chi̍t-ê chiok ū-miâ ê thàm-hiám-khu.

## [KIP] Gue̍h-kiû Lâm-ki̍k ê Kíng-sik
Tse-sī tsi̍t-tiunn iōng bōng-uán-kiànn hip--ê siông-sè Gue̍h-kiû kíng-sik.
Siòng-phìnn tò-pîng tíng-kuân, sī Gue̍h-kiû ê lâm-ki̍k.
Tse-sī 8 gue̍h 23 hip--ê, hip--ê sī khi-khi-khiau-khiau ê Gue̍h-kiû lâm-pōo ko-tē.
In-uī thàu-sī kak-tōo ê kuan-hē, ún-si̍k-khenn khuànn-khí-lâi sī ba̍t-tsiuh-tsiuh,jî-tshiánn jú uá Gue̍h-kiû pian-iân,ún-si̍k-khenn khuànn-khí-lâi tō jú pínn.
tiong-ng hù-kīn siōng-tuā hit-ê sī Moretus ún-si̍k-khenn,ti̍t-kìng sī 114 kong-lí.
Moretus ún-si̍k-khenn sī Gue̍h-kiû tíng-kuân tsi̍t-ê tuā-hîng ê siàu-liân ún-si̍k-khenn.
I ū lâu-thui hîng ê lāi-té piah,khenn té ê suann-tsiam ū 2.1 kong-lí kuân.
khuànn-khí-lâi kah khah uá pak-pîng ê siàu-liân ún-si̍k-khenn Tycho ū sîng.
siòng-phìnn tíng-kuân sī Gue̍h-kiû pian-iân ê suann-me̍h,tsha-put-to ū 6 kong-lí kuân.
Gue̍h-kiû lâm-ki̍k hù-kīn sī íng àm khu ê ún-si̍k-khenn khenn-té, tsiàu-kóng, tse ing-kai sī tsuí-ping ê ping-khòo.
Sóo-í tsit-ê khi-khi-khiau-khiau ê Gue̍h-kiû lâm-ki̍k to̍h piàn-tsò sī tsi̍t-ê tsiok ū-miâ ê thàm-hiám-khu.

## [English] Southern Moonscape
[The Moon's south pole][The Moon's south pole] is toward the top left of this [detailed telescopic moonscape][detailed telescopic moonscape].
Captured on August 23, it looks across the rugged southern lunar highlands.
The view's foreshortened perspective heightens the impression of a dense field of craters and makes the craters themselves appear more oval shaped close to the lunar limb.
Prominent [near center is][near center is] 114 kilometer diameter crater Moretus.
Moretus is young for a large lunar crater and features terraced inner walls and a 2.1 kilometer high, central peak, similar in appearance to the more northerly [young crater Tycho][young crater Tycho].
Mountains visible along the lunar limb at the top can rise about 6 kilometers or so above the surrounding terrain.
Close to the lunar south pole, [permanently shadowed][permanently shadowed] crater floors with expected reservoirs of water-ice have made the rugged south polar region of the Moon a [popular target for exploration][popular target for exploration].

## 詞彙學習

|漢羅|POJ|KIP|華語|English|
|-|-|-|-|-|
|南極|lâm-ke̍k|lâm-ki̍k|南極|south pole|
|高地|ko-tē|ko-tē|高地|highlands|
|隕石坑|ún-se̍k-kheⁿ|ún-si̍k-khenn|隕石坑|crater|
|永暗區|éng-àm-khu|íng-àm-khu|永夜區|permanently shadowed|
|水冰|chúi-peng|tsuí-ping|水冰|water-ice|
|冰庫|peng-khò͘|ping-khòo|冰庫|ice reservoirs|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[The Moon's south pole]:http://lroc.sese.asu.edu/posts/237
[detailed telescopic moonscape]:https://fenyeslorand.hu/naprendszerunk/
[near center is]:https://apod.nasa.gov/apod/image/2408/lorand_fenyes_hold_0016_south_pole.jpg
[young crater Tycho]:https://apod.nasa.gov/apod/ap210805.html
[permanently shadowed]:https://apod.nasa.gov/apod/ap230505.html
[popular target for exploration]:https://www.nasa.gov/news-release/nasa-identifies-candidate-regions-for-landing-next-americans-on-moon/

---
title: 鬱金香星雲 kah 烏洞 天鵝座 X-1
date: 2024-08-28
publishdate: 2024-08-28T11:45:00+0800
tags: [鬱金香星雲, 烏洞, 天鵝座, 天鵝座 X-1, 紫外光輻射, OB3 星協, O 型星, 微類星體, 衝擊波前, 花葉, 噴射流, 發射源, Sh2-101, HDE 227018]
hero: https://apod.nasa.gov/apod/fap/image/2408/Tulip_Shastry_1080.jpg
summary: 咱當時會當同齊看著 烏洞、鬱金香、kah 天鵝？
---

{{% apod %}}

- 原始文章：[Tulip Nebula and Black Hole Cygnus X-1](https://apod.nasa.gov/apod/ap240828.html)
- 影像來源 kah 版權：[Anirudh Shastry](https://www.astrobin.com/users/ashastry/)
- 轉來學校：佮 NASA [做伙來學科學](https://science.nasa.gov/learners/back-to-school)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 鬱金香星雲 kah 烏洞 天鵝座 X-1
咱當時會當同齊看著 烏洞、鬱金香、kah 天鵝？
暗暝 ê 時陣，若是時間有拄好，而且你 ê 望遠鏡有指向 [正確 ê 方向][right direction]，按呢就看會著！
這个複雜 美麗 ê [鬱金香星雲][Tulip Nebula] 就 tī [天鵝座][constellation of Cygnus] 方向 8000 光年遠 ê 所在。
Tī 天鵝座邊仔 ê [OB3 星協][OB3 association] 內底有 [O 型星][O star] HDE 227018。
這款少年高能 ê 恆星發出 [紫外光輻射][Ultraviolet radiation]，kā 鬱金香星雲內底 ê 原子 離子化，產生發射線。
天文學家 [Stewart Sharpless][Stewart Sharpless] tī [1959 年][1959] 編 ê 目錄 內底，kā 這陣 70 光年長 ê 星際氣體 kah 塗粉 叫做 [Sh2-101][Sh2-101]。
[這个視野][featured field] 內底閣有 一粒烏洞 [天鵝座 X-1][Cygnus X-1]。
伊其實是一粒 [微類星體][microquasar]，是天頂上強 ê [X-光][X-ray] 發射源 之一。
Tī 這个宇宙鬱金香花葉 ê 正爿，咱會當看著較暗較藍 ê [衝擊波前][shock front]，彼是 ùi 藏 tī 星雲 [內底][beyond] ê [烏洞][lurking black hole] 噴出來 ê 強力噴射流 驅動--ê。

## [POJ] Ut-kim-hiong Seng-hûn kah O͘-tōng Thian-gô-chō X-1
Lán tang-sî ē-tàng tâng-chê khòaⁿ-tio̍h o͘-tōng, ut-kim-hiong, kah thian-gô?
Àm-mê ê sî-chūn, nā-sī sî-kan ū tú-hó, jî-chhiáⁿ lí ê bōng-oán-kiàⁿ ū chí-hiòng chèng-khak ê hong-hiòng, án-ne to̍h khòaⁿ-ē-tio̍h!
Chit-ê ho̍k-cha̍p bí-lē ê Ut-kim-hiong Seng-hûn to̍h tī Thian-gô-chō hong-hiòng 8000 kng-nî hn̄g ê só͘-chāi.
Tī Thian-gô-chō piⁿ-á ê OB3 Seng-hia̍p lāi-té ū O-hêng-chhiⁿ HDE 227018.
Chit-khoán siàu-liân ko-lêng ê hêng-chhiⁿ hoat-chhut chí-gōa-kng hok-siā, kā Ut-kim-hiong Seng-hûn lāi-té ê goân-chú lī-chí hòa, sán-seng hoat-siā sòaⁿ.
Thian-bûn ha̍k-ka Stewart Sharpless tī 1959 nî pian ê bo̍k-lio̍k lāi-té, kā chit-ê 70 kng-nî tn̂g ê seng-chè khì-thé kah thô͘-hún kiò-chò Sh2-101.
Chit-ê sī-iá lāi-té koh-ū chi̍t-lia̍p o͘-tōng Thian-gô-chō X-1.
I kî-si̍t sī chi̍t-lia̍p bî lūi-chhiⁿ-thé, sī thiⁿ-téng siōng kiông ê X-kng hoat-siā-goân chi-it.
Tī chit-ê ú-tiū ut-kim-hiong hoe-hio̍h ê chiàⁿ-pêng, lán ē-tàng khòaⁿ-tio̍h khah àm khah nâ ê chhiong-kek pho-chiân, he sī ùi chhàng tī seng-hûn lāi-té ê o͘-tōng phùn chhut-lâi ê kiông-le̍k phùn-siā-liû khu-tōng--ê.

## [KIP] Ut-kim-hiong Sing-hûn kah Oo-tōng Thian-gô-tsō X-1
Lán tang-sî ē-tàng tâng-tsê khuànn-tio̍h oo-tōng, ut-kim-hiong, kah thian-gô?
Àm-mê ê sî-tsūn, nā-sī sî-kan ū tú-hó, jî-tshiánn lí ê bōng-uán-kiànn ū tsí-hiòng tsìng-khak ê hong-hiòng, án-ne to̍h khuànn-ē-tio̍h!
Tsit-ê ho̍k-tsa̍p bí-lē ê Ut-kim-hiong Sing-hûn to̍h tī Thian-gô-tsō hong-hiòng 8000 kng-nî hn̄g ê sóo-tsāi.
Tī Thian-gô-tsō pinn-á ê OB3 Sing-hia̍p lāi-té ū O-hîng-tshinn HDE 227018.
Tsit-khuán siàu-liân ko-lîng ê hîng-tshinn huat-tshut tsí-guā-kng hok-siā, kā Ut-kim-hiong Sing-hûn lāi-té ê guân-tsú lī-tsí huà, sán-sing huat-siā suànn.
Thian-bûn ha̍k-ka Stewart Sharpless tī 1959 nî pian ê bo̍k-lio̍k lāi-té, kā tsit tīn 70 kng-nî tn̂g ê sing-tsè khì-thé kah thôo-hún kiò-tsò Sh2-101.
Tsit-ê sī-iá lāi-té koh-ū tsi̍t-lia̍p oo-tōng Thian-gô-tsō X-1.
I kî-si̍t sī tsi̍t-lia̍p bî luī-tshinn-thé, sī thinn-tíng siōng kiông ê X-kng huat-siā-guân tsi-it.
Tī tsit-ê ú-tiū ut-kim-hiong hue-hio̍h ê tsiànn-pîng, lán ē-tàng khuànn-tio̍h khah àm khah nâ ê tshiong-kik pho-tsîan, he sī uì tshàng tī sing-hûn lāi-té ê oo-tōng phùn tshut-lâi ê kiông-li̍k phùn-siā-liû khu-tōng--ê.

## [English] Tulip Nebula and Black Hole Cygnus X-1
When can you see a black hole, a tulip, and a swan all at once?
At night -- if the timing is right, and if your telescope is pointed in the [right direction][right direction].
The complex and beautiful [Tulip Nebula][Tulip Nebula] blossoms about 8,000 [light-years][light-years] away toward the [constellation of Cygnus][constellation of Cygnus] the Swan.
[Ultraviolet radiation][Ultraviolet radiation] from young energetic stars at the edge of the Cygnus [OB3 association][OB3 association], including [O star][O star] HDE 227018, ionizes the atoms and powers the emission from the Tulip Nebula.
[Stewart Sharpless][Stewart Sharpless] cataloged this nearly 70 light-years across reddish glowing cloud of interstellar gas and dust in [1959][1959], as [Sh2-101][Sh2-101].
Also in the [featured field][featured field] of view is the black hole [Cygnus X-1][Cygnus X-1], which to be a [microquasar][microquasar] because it is one of strongest [X-ray][X-ray] sources in planet Earth's sky.
Blasted by powerful jets from a [lurking black hole][lurking black hole], its fainter bluish curved [shock front][shock front] is only faintly visible [beyond][beyond] the cosmic Tulip's petals, near the right side of the frame.

## 詞彙學習

|漢羅|POJ|KIP|華語|English|
|-|-|-|-|-|
|鬱金香星雲|Ut-kim-hiong seng-hûn|Ut-kim-hiong sing-hûn|鬱金香星雲|Tulip Nebula|
|烏洞|o͘-tōng|oo-tōng|黑洞|blackholoe|
|天鵝座|Thian-gô-chō|Thian-gô-tsō|天鵝座|the constellation Cygnus|
|天鵝座 X-1|Thian-gô-chō X-one|Thian-gô-tsō X-one|天鵝座 X-1|Cygnus X-1|
|紫外光輻射|chí-gōa-kng hok-siā|tsí-guā-kng hok-siā|紫外光輻射|ultraviolet radiation|
|OB3 星協|OB-sam seng-hiap|OB-sam sing-hiap|OB3 星協|OB3 association|
|O 型星|O-hêng chhiⁿ|O-hîng tshinn|O 型星|O star|
|衝擊波前|chhiong-kek-pho-chiân|tshiong-kik-pho-tsiân|衝擊波前|shock front|
|發射源|hoat-siā-goân|huat-siā-guân|發射源|source|
|花葉|hoe-hio̍h|hue-hio̍h|花瓣|petal|
|微類星體|bî lūi-chhiⁿ-thé|bî luī-tshinn-thé|微類星體|micoquasar|
|噴射流|phùn-siā-liû|phùn-siā-liû|噴射流|jet|
|Sh2-101|Sh-two it-khòng-it|Sh-two it-khòng-it|Sh2-101|Sh2-101|
|HDE 22701|HDE jī-jī-chhit-khóng-it|HDE jī-jī-tshit-khóng-it|HDE 22701|HDE 22701|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[right direction]:https://skywiseunlimited.com/wp-content/uploads/2015/02/scoper_05.jpg
[Tulip Nebula]:https://en.wikipedia.org/wiki/Sh_2-101
[light-years]:https://spaceplace.nasa.gov/light-year/
[constellation of Cygnus]:https://en.wikipedia.org/wiki/Cygnus_(constellation)
[Ultraviolet radiation]:https://science.nasa.gov/ems/10_ultravioletwaves/
[OB3 association]:https://en.wikipedia.org/wiki/Stellar_kinematics#OB_associations
[O star]:https://apod.nasa.gov/apod/ap070726.html
[Stewart Sharpless]:https://en.wikipedia.org/wiki/Stewart_Sharpless
[1959]:https://ui.adsabs.harvard.edu/abs/1959ApJS....4..257S/abstract
[Sh2-101]:http://galaxymap.org/cat/list/sharpless/101
[featured field]:https://www.astrobin.com/3y9228/
[Cygnus X-1]:http://chandra.harvard.edu/photo/2011/cygx1/
[microquasar]:https://en.wikipedia.org/wiki/Microquasar
[X-ray]:https://science.nasa.gov/ems/11_xrays/
[lurking black hole]:https://exoplanets.nasa.gov/resources/2259/devoured-by-gravity-poster/?galaxy_horror
[shock front]:https://en.wikipedia.org/wiki/Shock_wave
[beyond]:https://apod.nasa.gov/apod/ap090608.html

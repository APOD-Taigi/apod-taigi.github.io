---
title: 美國德州天頂 ê 暴風雲
date: 2024-08-06
publishdate: 2024-08-06T11:45:00+0800
tags: [暴風雲, 烏跤雲, 積雨雲, 水珠仔, 冰珠仔, 反射, 散射, 捲螺仔風, 飽和]
hero: https://apod.nasa.gov/apod/image/2408/StormCloud_Rowe_960.jpg
summary: 雲底是平--ê，這無啥物特別。雲 ê 中層形體 是 水珠仔飽滇 ê peh 升 空氣柱仔 形成--ê。
---

{{% apod %}}

- 原始文章：[Storm Cloud Over Texas](https://apod.nasa.gov/apod/ap240806.html)
- 影像來源 kah 版權：[Laura Rowe](https://laurarowe.smugmug.com/About-Laura-Rowe) (Used with permission)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 美國德州天頂 ê 暴風雲
這个暴風雲是按怎會遮爾七彩？
代先，咱愛知影 [雲][cloud] 是幾若百萬粒 細粒 水珠仔 kah 冰珠仔 組成--ê。
[雲底是平--ê][Bottom flatness in clouds]，這無啥物特別。
這是因為雲 ê 懸度愈懸，[空氣溫度][air temperature] 就愈低，到某一个懸度以上，空氣就會因為水份飽和，堅出水珠仔。
雲 ê 中層 [形體][shape of the cloud] 是 水珠仔飽滇 ê peh 升 空氣柱仔 形成--ê。
毋過，[上無四常][Most unusual] ê 是柑仔色 kah 黃色。
[這兩色][colors are caused] 攏是 雲 內底 ê 水珠仔 反射日光 造成--ê。
雲 中層 kah 底層 ê 柑仔色，攏是反射 [日落 ê 紅光][red sunset]。
顛倒是 雲 頂層 ê 黃色，是 [反射猶未日落 ê 日光][reflection of light from a not-yet-setting Sun]，其中有一寡仔 [藍光去予 散射 去][blue light is being scattered away]。
這个 [hŏng 印象足深][featured impressive image] ê [烏跤雲][cumulonimbus cloud]，看起來 就敢若 [浮][float above] tī 美國 [德州][Texas] 平原 [頂懸]，是 [2021 年][captured in 2021] 調查 [捲螺仔風][tornado] ê 時陣翕著--ê。

## [POJ] Bí-kok Tek-chiu thiⁿ-téng ê Po̍k-hong-hûn
Chit-ê po̍k-hong-hûn sī án-chóaⁿ ē chiah-nī chhit-chhái?
Tāi-seng, lán ài chai-iáⁿ hûn sī kúi-nā pah-bān lia̍p sè-lia̍p chúi-chu-á kah peng-chu-á cho͘-sêng--ê.
Hûn-té sī pîⁿ--ê, che bô-siáⁿ-mi̍h te̍k-pia̍t.
Che-sī in-ūi hûn ê koân-tō͘ jú koân, khong-khì un-tō͘ tō jú kē, kàu bó͘ chi̍t-ê koân-tō͘ í-siōng, khong-khì to̍h ē in-ūi chúi-hūn páu-hô, kian chhut chúi-chu-á.
Hûn ê tiong-chân hêng-thé sī chúi-chu-á pá-tīⁿ ê peh seng khong-khì thiāu-á hêng-sêng--ê.
M̄-koh, siōng-bô sù-siông ê sī kam-á-sek kah n̂g-sek.
Chit nn̄g sek lóng sī hûn lāi-té ê chúi-chu-á hoán-siā ji̍t-kng chō-sêng--ê.
Hûn tiong-chân kah té-chân ê kam-á-sek, lóng sī hoán-siā ji̍t-lo̍h ê âng-kng.
Tian-tò sī hûn téng-chàn ê n̂g-sek, sī hoán-siā iáu-bōe ji̍t-lo̍h ê ji̍t-kng, kî-tiong ū chi̍t-kóa-á nâ-kng khì hō͘ sàn-siā khì.
chit-ê hőng ìn-siōng chiok chhim ê o͘ kha hûn,khòaⁿ-khí-lâi tō káⁿ-ná phû tī Bí-kok Tek-chiu pêng-goân téng-koân, sī 2021 nî tiâu-cha kńg-lê-á-hong ê sî-chūn hip-tio̍h--ê.

## [KIP] Bí-kok Tik-tsiu thinn-tíng ê Po̍k-hong-hûn
Tsit-ê po̍k-hong-hûn sī án-tsuánn ē tsiah-nī tshit-tshái?
Tāi-sing, lán ài tsai-iánn hûn sī kuí-nā pah-bān lia̍p sè-lia̍p tsuí-tsu-á kah ping-tsu-á tsoo-sîng--ê.
Hûn-té sī pînn--ê, tse bô-siánn-mi̍h ti̍k-pia̍t.
Tse-sī in-uī hûn ê kuân-tōo jú kuân, khong-khì un-tōo tō jú kē, kàu bóo tsi̍t-ê kuân-tōo í-siōng, khong-khì to̍h ē in-uī tsuí-hūn páu-hô, kian tshut tsuí-tsu-á.
Hûn ê tiong-tsân hîng-thé sī tsuí-tsu-á pá-tīnn ê peh sing khong-khì thiāu-á hîng-sîng--ê.
M̄-koh, siōng-bô sù-siông ê sī kam-á-sik kah n̂g-sik.
Tsit nn̄g sik lóng sī hûn lāi-té ê tsuí-tsu-á huán-siā ji̍t-kng tsō-sîng--ê.
Hûn tiong-tsân kah té-tsân ê kam-á-sik, lóng sī huán-siā ji̍t-lo̍h ê âng-kng.
Tian-tò sī hûn tíng-tsàn ê n̂g-sik, sī huán-siā iáu-buē ji̍t-lo̍h ê ji̍t-kng, kî-tiong ū tsi̍t-kuá-á nâ-kng khì hōo sàn-siā khì.
tsit-ê hőng ìn-siōng tsiok tshim ê oo kha hûn,khuànn-khí-lâi tō kánn-ná phû tī Bí-kok Tik-tsiu pîng-guân tíng-kuân, sī 2021 nî tiâu-tsa kńg-lê-á-hong ê sî-tsūn hip-tio̍h--ê.

## [English] Storm Cloud Over Texas
What makes this storm cloud so colorful?
First, the [cloud][cloud] itself is composed of millions of tiny droplets of water and ice.
Its bottom is almost completely flat -- but this isn't unusual.
[Bottom flatness in clouds][Bottom flatness in clouds] is generally caused by [air temperature][air temperature] dropping as you go up, and that above a specific height, water-saturated air condenses out water droplets.
The [shape of the cloud][shape of the cloud] middle is caused by a water-droplet-laden column of air being blown upward.
[Most unusual][Most unusual], though, are the orange and yellow colors.
Both [colors are caused][colors are caused] by the cloud's water drops reflecting sunlight.
The orange color in the cloud's middle and bottom sections are reflections of a nearly [red sunset][red sunset].
In contrast, the yellow color of the cloud's top results from [reflection of light from a not-yet-setting Sun][reflection of light from a not-yet-setting Sun], where some -- but less -- [blue light is being scattered away][blue light is being scattered away].
Appearing to [float above][float above] the plains in [Texas][Texas], the [featured impressive image][featured impressive image] of a dynamic [cumulonimbus cloud][cumulonimbus cloud] was [captured in 2021][captured in 2021] while investigating a [tornado][tornado].

## 詞彙學習（漢羅/POJ/KIP/華語/English）
- 【暴風雲】po̍k-hong-hûn/po̍k-hong-hûn/暴風雲/storm cloud
- 【烏跤雲】o͘-kha-hûn/oo-kha-hûn/積雨雲/cumulonimbus cloud
- 【水珠仔】chúi-chu-á/tsuí-tsu-á/水滴/water droplets
- 【冰珠仔】peng-chu-á/ping-tsu-á/冰滴/ice droplets
- 【反射】hoán-siā/huán-siā/反射/reflection
- 【散射】sàn-siā/sàn-siā/散射/scattered
- 【捲螺仔風】kńg-lê-á-hŏng/kńg-lê-á-hŏng/龍捲風/tornado
- 【飽和】páu-hô/páu-hô/飽和/saturated

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[cloud]:https://climatekids.nasa.gov/cloud-formation/
[Bottom flatness in clouds]:https://www.abc.net.au/news/2020-09-01/flat-bottom-clouds-and-the-science-behind-them/12591230
[air temperature]:https://scied.ucar.edu/sites/default/files/interactives/atmosphere-altitude/vertpro_comet.jpg
[shape of the cloud]:https://apod.nasa.gov/apod/ap040218.html
[Most unusual]:https://www.seadna.ca/wp-content/uploads/2019/10/Hilariously-Surprised-Dogs.jpg
[colors are caused]:https://www.noaa.gov/jetstream/clouds/color-of-clouds
[red sunset]:https://apod.nasa.gov/apod/ap170120.html
[reflection of light from a not-yet-setting Sun]:https://apod.nasa.gov/apod/ap180613.html
[blue light is being scattered away]:https://spaceplace.nasa.gov/blue-sky/en/
[float above]:https://apod.nasa.gov/apod/ap230514.html
[Texas]:https://en.wikipedia.org/wiki/Texas
[featured impressive image]:https://www.instagram.com/p/CO_y-rKhqhK/
[cumulonimbus cloud]:https://en.wikipedia.org/wiki/Cumulonimbus_cloud
[captured in 2021]:https://laurarowe.smugmug.com/About-Laura-Rowe
[tornado]:https://apod.nasa.gov/apod/ap200517.html

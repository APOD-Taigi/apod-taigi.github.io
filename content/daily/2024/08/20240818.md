---
title: 太陽動力學衛星天文台 翕著--ê 太陽日珥爆發
date: 2024-08-18
publishdate: 2024-08-18T11:45:00+0800
tags: [free2share, 影片, SDO, 太陽動力學衛星天文台, 太陽動力學天文台, 日珥, 縮時攝影, 磁場, 冕物質噴射, CME, 極光, 太陽系, 窗仔布]
hero: https://www.youtube.com/watch?v=PBL1RBj-P1g
summary: 2011 年，NASA 一台踅太陽行 ê 太陽動力學天文台 太空船 tī 太陽表面 翕著這个予人印象足深 ê 大型 日珥。
---

{{% apod %}}

- 原始文章：[A Solar Prominence Eruption from SDO](https://apod.nasa.gov/apod/ap240818.html)
- 影片來源：[NASA](https://www.nasa.gov/)/[Goddard](https://www.nasa.gov/goddard)/[SDO AIA Team](https://sdo.gsfc.nasa.gov/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 太陽動力學衛星天文台 翕著--ê 太陽日珥爆發
日珥爆發是上壯觀 ê 太陽現象之一。
2011 年，NASA 一台踅太陽行 ê [太陽動力學天文台][Solar Dynamic Observatory] 太空船 tī 太陽表面 翕著這个 [予人印象足深 ê 大型 日珥][impressively large prominence]。
這个戲劇性 ê 爆發是 tī 紫外線波段翕著--ê。
原本 ê [縮時攝影影片][featured time lapse video] 是 90 分鐘久，這支新--ê 是 24 秒 抾一張。
日珥 ê 規模是足大--ê，[這个敢若窗仔布][curtain] ê 燒氣體，凊凊彩彩 就比 規粒 [地球][Earth] 較大。
[日珥][solar prominence 1] 是 受著太陽 [磁場]][magnetic field] 引導、出現 tī 太陽表面 ê 一款短期結構。
無聲 ê 日珥通常會擋一個月左右，而且可能會因為 [日冕物質噴射][Coronal Mass Ejection] (CME) 爆發，[kā 燒氣體 擲到][expelling hot gas] [太陽系][Solar System] 內底。
產生 [太陽日珥][solar prominence 2] ê 能量 [機制][mechanism]，到今一直是一个研究主題。
咱 ê 太陽這馬閣拄著 [太陽活動 上強 ê 時期][solar maximum]，所以伊這馬是活跳跳，定定會有 日珥爆發 kah CME。
頂禮拜才因為按呢，tī 地球 產生 [美麗][picturesque] ê [極光][auroras]。

## [POJ] Thài-iông Tāng-le̍k-ha̍k Ūi-chheⁿ Thian-bûn-tâi hip-tio̍h--ê Thài-iông Ji̍t-ní Po̍k-hoat
Ji̍t-ní po̍k-hoat sī siōng chòng-koan ê Thài-iông hiān-siōng chi-it.
2011 nî, NASA chi̍t tâi se̍h Thài-iông kiâⁿ ê Thài-iông Tāng-le̍k-ha̍k Thian-bûn-tâi thài-khong-chûn tī Thài-iông piáu-bīn hip-tio̍h chit-ê hō͘ lâng ìn-siōng chiok chhim ê tōa-hêng ji̍t-ní.
Chit-ê hì-kio̍k sèng ê po̍k-hoat sī tī chí-gōa-sòaⁿ pho-tōaⁿ hip-tio̍h--ê.
Goân-pún ê sok-sî-liap-iáⁿ iáⁿ-phìⁿ sī 90 hun-cheng kú, chit-ki sin--ê sī 24 bió khioh chi̍t-tiuⁿ.
Ji̍t-ní ê kui-bô͘ sī chiok tōa--ê, chit-ê káⁿ-ná thang-á-pò͘ ê sio khì-thé, chhìn-chhìn-chhái-chhái to̍h pí kui-lia̍p Tē-kiû khah tōa.
Ji̍t-ní sī siū-tio̍h Thài-iông chû-tiûⁿ ín-tō, chhut-hiān tī Thài-iông piáu-bīn ê chi̍t-khoán té-kî kiat-kò͘.
Bô-siaⁿ ê ji̍t-ní thong-siông ē tòng chi̍t kò goe̍h chó-iū, jî-chhiáⁿ khó-lêng ē in-ūi ji̍t-bián bu̍t-chit phùn-siā (CME) po̍k-hoat, kā sio khì-thé tàn kàu Thài-iông-hē lāi-té.
Sán-seng thài-iông ji̍t-ní ê lêng-liōng ki-chè, kàu-taⁿ it-ti̍t sī chi̍t-ê gián-kiù chú-tê.
Lán ê Thài-iông chit-má koh tú-tio̍h Thài-iông oa̍h-tāng siōng kiông ê sî-kî, só͘-í i chit-má sī oa̍h-thiàu-thiàu, tiāⁿ-tiāⁿ ē ū ji̍t-ní po̍k-hoat kah CME.
Téng-lé-pài chiah in-ūi án-ne, tī Tē-kiû sán-seng bí-lē ê ke̍k-kng.

## [KIP] Thài-iông Tāng-li̍k-ha̍k Uī-tshenn Thian-bûn-tâi hip-tio̍h--ê Thài-iông Ji̍t-ní Po̍k-huat
Ji̍t-ní po̍k-huat sī siōng tsòng-kuan ê Thài-iông hiān-siōng tsi-it.
2011 nî, NASA tsi̍t tâi se̍h Thài-iông kiânn ê Thài-iông Tāng-li̍k-ha̍k Thian-bûn-tâi thài-khong-tsûn tī Thài-iông piáu-bīn hip-tio̍h tsit-ê hōo lâng ìn-siōng tsiok tshim ê tuā-hîng ji̍t-ní.
Tsit-ê hì-kio̍k sìng ê po̍k-huat sī tī tsí-guā-suànn pho-tuānn hip-tio̍h--ê.
Guân-pún ê sok-sî-liap-iánn iánn-phìnn sī 90 hun-tsing kú, tsit-ki sin--ê sī 24 bió khioh tsi̍t-tiunn.
Ji̍t-ní ê kui-bôo sī tsiok tuā--ê, tsit-ê kánn-ná thang-á-pòo ê sio khì-thé, tshìn-tshìn-tshái-tshái to̍h pí kui-lia̍p Tē-kiû khah tuā.
Ji̍t-ní sī siū-tio̍h Thài-iông tsû-tiûnn ín-tō, tshut-hiān tī Thài-iông piáu-bīn ê tsi̍t-khuán té-kî kiat-kòo.
Bô-siann ê ji̍t-ní thong-siông ē tòng tsi̍t kò gue̍h tsó-iū, jî-tshiánn khó-lîng ē in-uī ji̍t-bián bu̍t-tsit phùn-siā (CME) po̍k-huat, kā sio khì-thé tàn kàu Thài-iông-hē lāi-té.
Sán-sing thài-iông ji̍t-ní ê lîng-liōng ki-tsè, kàu-tann it-ti̍t sī tsi̍t-ê gián-kiù tsú-tê.
Lán ê Thài-iông tsit-má koh tú-tio̍h Thài-iông ua̍h-tāng siōng kiông ê sî-kî, sóo-í i tsit-má sī ua̍h-thiàu-thiàu, tiānn-tiānn ē ū ji̍t-ní po̍k-huat kah CME.
Tíng-lé-pài tsiah in-uī án-ne, tī Tē-kiû sán-sing bí-lē ê ki̍k-kng.

## [English] A Solar Prominence Eruption from SDO
One of the most spectacular solar sights is an erupting prominence.
In 2011, NASA's Sun-orbiting [Solar Dynamic Observatory][Solar Dynamic Observatory] spacecraft imaged an [impressively large prominence][impressively large prominence] erupting from the surface.
The dramatic explosion was captured in ultraviolet light in the [featured time lapse video][featured time lapse video] covering 90 minutes, where a new frame was taken every 24 seconds.
The scale of the prominence is huge -- the entire [Earth][Earth] would easily fit under the flowing [curtain][curtain] of hot gas.
A [solar prominence][solar prominence 1] is channeled and sometimes held above the Sun's surface by the Sun's [magnetic field][magnetic field].
A quiescent prominence typically lasts about a month and may erupt in a [Coronal Mass Ejection][Coronal Mass Ejection] (CME) [expelling hot gas][expelling hot gas] into the [Solar System][Solar System].
The energy [mechanism][mechanism] that creates a [solar prominence][solar prominence 2] is a continuing topic of [research][research].
Our Sun is again near [solar maximum][solar maximum] and so very active, featuring numerous erupting prominences and CMEs, one of which resulted in [picturesque][picturesque] [auroras][auroras] just over the past week.

## 詞彙學習（漢羅/POJ/KIP/華語/English）
- 【日珥】ji̍t-ní/ji̍t-ní/日珥/solar prominence
- 【太陽動力學衛星天文台】Thài-iông Tāng-le̍k-ha̍k Ūi-chheⁿ Thian-bûn-tâi/Thài-iông Tāng-li̍k-ha̍k Uī-tshenn Thian-bûn-tâi/太陽動力學衛星天文台/Solar Dynamics Observatory (SDO)
- 【縮時攝影】sok-sî-liap-iáⁿ/sok-sî-liap-iánn/縮時攝影/time-lapse
- 【磁場】chû-tiûⁿ/tsû-tiûnn/磁場/magnetic field
- 【日冕物質噴射】Ji̍t-bián Bu̍t-tsit Phùn-siā/Ji̍t-bián Bu̍t-tsit Phùn-siā/日冕物質拋射/coronal mass ejection (CME)
- 【極光】ke̍k-kng/ki̍k-kng/極光/aurora
- 【太陽系】Thài-iông-hē/Thài-iông-hē/太陽系/Solar System
- 【窗仔布】thang-á-pò͘/thang-á-pòo/窗簾/curtain
- 【日冕物質噴射】Ji̍t-bián Bu̍t-tsit Phùn-siā/Ji̍t-bián Bu̍t-tsit Phùn-siā/日冕物質拋射/coronal mass ejection (CME)

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[Solar Dynamic Observatory]:https://science.nasa.gov/mission/sdo
[impressively large prominence]:https://apod.nasa.gov/apod/ap030223.html
[featured time lapse video]:https://youtu.be/PBL1RBj-P1g
[Earth]:http://antwrp.gsfc.nasa.gov/apod/image/0208/earthlights02_dmsp_big.jpg
[curtain]:https://apod.nasa.gov/apod/ap011203.html
[solar prominence 1]:http://solar.physics.montana.edu/YPOP/Program/hfilament.html
[magnetic field]:https://solarscience.msfc.nasa.gov/the_key.shtml
[Coronal Mass Ejection]:https://solarscience.msfc.nasa.gov/CMEs.shtml
[expelling hot gas]:https://apod.nasa.gov/apod/ap010924.html
[Solar System]:https://science.nasa.gov/solar-system/
[mechanism]:https://ui.adsabs.harvard.edu/abs/1989ApJ...343..971V/abstract
[solar prominence 2]:https://apod.nasa.gov/apod/ap030707.html
[research]:https://i.pinimg.com/originals/30/62/75/3062756a297f1e3c22e35f3fe89b3ecc.jpg
[solar maximum]:https://www.nasa.gov/news-release/solar-cycle-25-is-here-nasa-noaa-scientists-explain-what-that-means/
[picturesque]:https://apod.nasa.gov/apod/ap240814.html
[auroras]:https://apod.nasa.gov/apod/ap240815.html

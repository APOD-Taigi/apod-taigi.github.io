---
title: 三峰山 天頂 ê 銀河
date: 2024-08-07
publishdate: 2024-08-07T11:45:00+0800
tags: [意大利, 三峰山, 聖母峰, 銀河, 城垛子, 生物大滅絕, 小行星, 白雲岩, 侵蝕, 直徑]
hero: https://apod.nasa.gov/apod/image/2408/DolomitesSky_Lioce_960.jpg
summary: 對一寡人來講，in 看起來敢若 城垛子，保護咱莫受著銀河中心 ê 傷害。
---

{{% apod %}}

- 原始文章：[Milky Way Behind Three Merlons](https://apod.nasa.gov/apod/ap240807.html)
- 影像來源 kah 版權：[Donato Lioce](https://www.instagram.com/donamour_photography/); 文稿： [Natalia Lewandowska](https://ww1.oswego.edu/physics/profile/natalia-lewandowska) ([SUNY Oswego](https://www.oswego.edu/physics/))
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 意大利三峰山 天頂 ê 銀河
對一寡人來講，in 看起來敢若 城垛子，保護咱莫受著 [銀河][Milky Way 1] 中心 ê 傷害。
[三峰山][Merlon] 嘛叫做 [Lavaredo ê 三峰][Three Peaks of Lavaredo]，到今猶遮爾懸，是因為 in 是 實密 ê 白雲岩 構成--ê，kah 伊邊仔較軟 ê 岩石相比，較毋驚去予 [侵蝕][erosion] 去。
In 是 [2.5 億年前][250 million years ago] 形成--ê，kah [地球][Earth] 頂懸 發生 生物 [大滅絕][great extinctions] ê 時間差不多。
有一个主要 ê 假說是講，這擺 ê [大滅絕][extinction] 是 一粒 直徑 10 公里、比 [聖母峰][Mount Everest] 較大 ê [小行星][asteroid] 挵著 地球引起--ê。
Tī 過去幾若世紀 ê 時間內，[人類][Humans] 一直咧 觀察 [銀河][Milky Way 2] 內底 kah 外口 ê 天星。
所以這个 tī 意大利，看起來敢若是 戰場結構 ê [Sexten Dolomites][Sexten Dolomites] 山脈，一直是 [這馬][current] kah [古早時代天文學家][ancient astronomers] 上愛 ê 地點之一。

## [POJ] I-tá-lī Sam-hong-soaⁿ thiⁿ-téng ê Gîn-hô
Tùi chi̍t kóa-jîn lâi-kóng, in khòaⁿ-khí-lâi káⁿ-ná siâⁿ-tó-chí, pó-hō͘ lán mài siū-tio̍h Gîn-hô tiong-sim ê siong-hāi.
Sam-hong-soaⁿ mā kiò-chò Lavaredo ê sam-hong, kàu-taⁿ iáu chiah-nī koân, sī in-ūi in sī cha̍t-ba̍t ê pe̍h-hûn-giâm kò͘-sêng--ê, kah i piⁿ-á khah nńg ê giâm-chio̍h sio-pí, khah m̄-kiaⁿ khì hō͘ chhim-sit khì.
In sī 2.5 ek nî-chêng hêng-sêng--ê, kah Tē-kiû téng-koân hoat-seng Seng-bu̍t Tōa-bia̍t-choa̍t ê sî-kan chha-put-to.
Ū chi̍t-ê chú-iàu ê ká-soat sī-kóng, chit pái ê Tōa-bia̍t-choa̍t sī chi̍t-lia̍p ti̍t-kèng 10 kong-lí, pí Sèng-bú-hong khah tōa ê sió-kiâⁿ-chhiⁿ lòng-tio̍h Tē-kiû ín khí--ê.
Tī kòe-khì kúi-nā sè-kí ê sî-kan-lāi, jîn-lūi it-ti̍t leh koan-chhat Gîn-hô lāi-té kah gōa-kháu ê thiⁿ-chheⁿ.
Só͘-í chit-ê tī I-tá-lī, khòaⁿ-khí-lâi káⁿ-ná sī chiàn-tiûⁿ kiat-kò͘ ê Sexten Dolomites soaⁿ-me̍h, it-ti̍t sī chit-má kah kó͘-chá sî-tāi thian-bûn ha̍k-ka siōng ài ê tē-tiám chi-it.

## [KIP] I-tá-lī Sam-hong-suann thinn-tíng ê Gîn-hô
Tuì tsi̍t kuá-jîn lâi-kóng, in khuànn-khí-lâi kánn-ná siânn-tó-tsí, pó-hōo lán mài siū-tio̍h Gîn-hô tiong-sim ê siong-hāi.
Sam-hong-suann mā kiò-tsò Lavaredo ê sam-hong, kàu-tann iáu tsiah-nī kuân, sī in-uī in sī tsa̍t-ba̍t ê pe̍h-hûn-giâm kòo-sîng--ê, kah i pinn-á khah nńg ê giâm-tsio̍h sio-pí, khah m̄-kiann khì hōo tshim-sit khì.
In sī 2.5 ik nî-tsîng hîng-sîng--ê, kah Tē-kiû tíng-kuân huat-sing Sing-bu̍t Tuā-bia̍t-tsua̍t ê sî-kan tsha-put-to.
Ū tsi̍t-ê tsú-iàu ê ká-suat sī-kóng, tsit pái ê Tuā-bia̍t-tsua̍t sī tsi̍t-lia̍p ti̍t-kìng 10 kong-lí, pí Sìng-bú-hong khah tuā ê sió-kiânn-tshinn lòng-tio̍h Tē-kiû ín khí--ê.
Tī kuè-khì kuí-nā sè-kí ê sî-kan-lāi, jîn-luī it-ti̍t leh kuan-tshat Gîn-hô lāi-té kah guā-kháu ê thinn-tshenn.
Sóo-í tsit-ê tī I-tá-lī, khuànn-khí-lâi kánn-ná sī tsiàn-tiûnn kiat-kòo ê Sexten Dolomites suann-me̍h, it-ti̍t sī tsit-má kah kóo-tsá sî-tāi thian-bûn ha̍k-ka siōng ài ê tē-tiám tsi-it.

## [English] Milky Way Behind Three Merlons
To some, they look like battlements, here protecting us against the center of the [Milky Way][Milky Way 1].
The Three [Merlon][Merlon]s, also called the [Three Peaks of Lavaredo][Three Peaks of Lavaredo], stand tall today because they are made of dense dolomite rock which has better resisted [erosion][erosion] than surrounding softer rock.
They formed about [250 million years ago][250 million years ago] and so are comparable in age with one of the [great extinctions][great extinctions] of life on [Earth][Earth].
A leading hypothesis is that this great [extinction][extinction] was triggered by an [asteroid][asteroid] about 10-km across, larger in size than [Mount Everest][Mount Everest], impacting the Earth.
[Humans][Humans] have gazed up at the stars in the [Milky Way][Milky Way 2] and beyond for centuries, making these battlefield-like formations, based in the [Sexten Dolomites][Sexten Dolomites], a popular place for [current][current] and [ancient astronomers][ancient astronomers].

## 詞彙學習（漢羅/POJ/KIP/華語/English）
- 【意大利】I-tá-lī/I-tá-lī/義大利/Italy
- 【三峰山】Sam-hong-soaⁿ/Sam-hong-suann/三峰山/Three Merlons
- 【銀河】Gîn-hô/Gîn-hô/銀河/Milky Way
- 【城垛子】siâⁿ-tó-chí/siânn-tó-tsí/城垜/battlements
- 【生物大滅絕】seng-bu̍t tōa-bia̍t-choa̍t/sing-bu̍t tuā-bia̍t-tsua̍t/生物大滅絕/great extinctions
- 【小行星】sió-kiáⁿ-chhiⁿ/sió-kiánn-tshinn/小行星/asteroid
- 【白雲岩】pe̍h-hûn-giâm/pe̍h-hûn-giâm/白雲岩/dolomite rock
- 【侵蝕】chhim-sit/tshim-sit/侵蝕/erosion
- 【聖母峰】Sèng-bú-hong/Sìng-bú-hong/聖母峰/Mount Everest
- 【直徑】ti̍t-kèng/ti̍t-kìng/直徑/diameter

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[Milky Way 1]:https://science.nasa.gov/resource/the-milky-way-galaxy/
[Merlon]:https://en.wikipedia.org/wiki/Merlon
[Three Peaks of Lavaredo]:https://en.wikipedia.org/wiki/Tre_Cime_di_Lavaredo
[erosion]:https://youtu.be/-43_HBy9huc
[250 million years ago]:https://astrobiology.nasa.gov/news/timeline-of-a-mass-extinction/
[great extinctions]:https://science.nasa.gov/science-research/earth-science/the-great-dying/
[Earth]:https://apod.nasa.gov/apod/ap240324.html
[extinction]:https://astrobiology.nasa.gov/news/could-recent-supernovae-be-responsible-for-mass-extinctions/
[asteroid]:https://science.nasa.gov/solar-system/asteroids/
[Mount Everest]:https://apod.nasa.gov/apod/ap110417.html
[Humans]:https://www.nasa.gov/history/the-human-desire-for-exploration-leads-to-discovery/
[Milky Way 2]:https://apod.nasa.gov/apod/ap170726.html
[Sexten Dolomites]:https://en.wikipedia.org/wiki/Sexten_Dolomites
[current]:https://skywiseunlimited.com/wp-content/uploads/2015/02/scoper_05.jpg
[ancient astronomers]:https://en.wikipedia.org/wiki/History_of_astronomy

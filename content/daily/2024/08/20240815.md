---
title: 瑞典 Vallentuna ê 暗暝
date: 2024-08-15
publishdate: 2024-08-15T11:45:00+0800
tags: [英仙座流星雨, 彗星 Swift-Tuttle, 週期彗星, 火星, 木星, 大合, 大合相, 相位, 地磁風暴, 北極光, 塗粉粒, 流星雨, 大氣層, 昴宿星團, 泰坦族天神 Atlas, 海洋女神 Pleione, 希臘, 速翕, 光巡]
hero: https://apod.nasa.gov/apod/image/2408/PerseidM45Aurora_Heden1024.jpg
summary: 這張 tī 瑞典 Vallentuna 後半暝 翕--ê 夜空相片中，有翕著 光爍爍 ê 火星 kah 閣較光 ê 木星 行到「大合」ê 相位。
---

{{% apod %}}

- 原始文章：[Late Night Vallentuna](https://apod.nasa.gov/apod/ap240815.html)
- 影像來源 kah [版權][copyright]：P-M Hedén ([Clear Skies](http://www.clearskies.se/), [TWAN](http://www.twanight.org/))
- 天文相片：[2024 年 英仙座流星雨 kah 極光](https://www.facebook.com/media/set/?set=a.488496753878907&type=3)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 瑞典 Vallentuna ê 暗暝
這張 tī 瑞典 [Vallentuna][Vallentuna] 後半暝 翕--ê 夜空相片中，有翕著 [光爍爍 ê 火星][Bright Mars] kah 閣較光 ê 木星 行到「大合」ê 相位。
相片是 tī 8 月 12 發生 地磁風暴期間 翕 ê 速翕相片。
相片倒爿有翕著 北極光。
[這工，英仙座流星雨][that date Perseid meteors] ùi 地球天頂落來，這寡塗粉粒 是 ùi 流星雨 ê 源頭，週期彗星 [Swift-Tuttle][Swift-Tuttle] 來--ê。
相片正爿 ê 流星光巡 是 英仙座流星雨，伊用 一秒鐘 60 公里 緊 ê 速度迵過地球大氣層。
金爍爍 ê 昴宿星團 是 地球天頂足有名 ê 天體，伊就 tī 英仙座流星 ê 光巡 下底。
Tī 希臘神話內底，昴宿星團 是 泰坦族天神 Atlas kah 海洋女神 Pleione ê [7 个查某囝][seven daughters]。
昴宿星團 內底上光 ê 9 粒星，就是用 這 7 个查某囝 kah in 爸母 ê 名 來號名--ê。

## [POJ] Sūi-tián Vallentuna ê Àm-mê
Chit-tiuⁿ tī Sūi-tián Vallentuna āu pòaⁿ-mê hip--ê iā-khong siòng-phìⁿ tiong, ū hip-tio̍h kng-sih-sih ê Hóe-chhiⁿ kah koh-khah kng ê Bo̍k-chhiⁿ kiâⁿ kàu "Tōa-ha̍p" ê siòng-ūi.
Siòng-phìⁿ sī tī 8 goe̍h 12 hoat-seng Tē-chû hong-pō kî-kan hip--ê sok-hip siòng-phìⁿ.
Siòng-phìⁿ tò-pêng ū hip-tio̍h pak-ke̍k-kng.
Chit kang, Eng-sian-chō liû-chhiⁿ-hō͘ ùi Tē-kiû thiⁿ-téng lo̍h-lâi, chit kóa thô͘-hún-lia̍p sī ùi liû-chhiⁿ-hō͘ ê goân-thâu, chiu-kî hūi chhiⁿ Swift-Tuttle lâi--ê.
Siòng-phìⁿ chiàⁿ-pêng ê liû-chhiⁿ kng-sûn sī Eng-sian-chō liû-chhiⁿ-hō͘, i iōng chi̍t bió-cheng 60 kong-lí kín ê sok-tō͘ thàng-kòe Tē-kiû tāi-khì-chân.
Kim-sih-sih ê Báu-siù Seng-thoân sī Tē-kiû thiⁿ-téng chiok ū-miâ ê thian-thé, i tō tī Eng-sian-chō liû-chhiⁿ ê kng-sûn ē-té.
Tī Hi-la̍h sîn-ōe lāi-té, Báu-siù Seng-thoân sī Thài-thán-cho̍k thian-sîn Atlas kah hái-iûⁿ lú-sîn Pleione ê 7 ê cha-bó͘-kiáⁿ.
Báu-siù Seng-thoân lāi-té siōng kng ê 9 lia̍p chhiⁿ, to̍h sī iōng che 7 ê cha-bó͘-kiáⁿ kah in pē-bú ê miâ lâi hō-miâ--ê.

## [KIP] Suī-tián Vallentuna ê Àm-mê
Tsit-tiunn tī Suī-tián Vallentuna āu puànn-mê hip--ê iā-khong siòng-phìnn tiong, ū hip-tio̍h kng-sih-sih ê Hué-tshinn kah koh-khah kng ê Bo̍k-tshinn kiânn kàu "Tuā-ha̍p" ê siòng-ūi.
Siòng-phìnn sī tī 8 gue̍h 12 huat-sing Tē-tsû hong-pō kî-kan hip--ê sok-hip siòng-phìnn.
Siòng-phìnn tò-pîng ū hip-tio̍h pak-ki̍k-kng.
Tsit kang, Ing-sian-tsō liû-tshinn-hōo uì Tē-kiû thinn-tíng lo̍h-lâi, tsit kuá thôo-hún-lia̍p sī uì liû-tshinn-hōo ê guân-thâu, tsiu-kî huī tshinn Swift-Tuttle lâi--ê.
Siòng-phìnn tsiànn-pîng ê liû-tshinn kng-sûn sī Ing-sian-tsō liû-tshinn-hōo, i iōng tsi̍t bió-tsing 60 kong-lí kín ê sok-tōo thàng-kuè Tē-kiû tāi-khì-tsân.
Kim-sih-sih ê Báu-siù Sing-thuân sī Tē-kiû thinn-tíng tsiok ū-miâ ê thian-thé, i tō tī Ing-sian-tsō liû-tshinn ê kng-sûn ē-té.
Tī Hi-la̍h sîn-uē lāi-té, Báu-siù Sing-thuân sī Thài-thán-tso̍k thian-sîn Atlas kah hái-iûnn lú-sîn Pleione ê 7 ê tsa-bóo-kiánn.
Báu-siù Sing-thuân lāi-té siōng kng ê 9 lia̍p tshinn, to̍h sī iōng tse 7 ê tsa-bóo-kiánn kah in pē-bú ê miâ lâi hō-miâ--ê.

## [English] Late Night Vallentuna
[Bright Mars][Bright Mars] and even brighter Jupiter are in close conjunction just above the pine trees in this post-midnight skyscape from [Vallentuna][Vallentuna], Sweden.
Taken on August 12 during a geomagnetic storm, the snapshot records the glow of aurora borealis or northern lights, beaming from the left side of the frame.
Of course on [that date Perseid meteors][that date Perseid meteors] rained through planet Earth's skies, grains of dust from the shower's parent, periodic comet [Swift-Tuttle][Swift-Tuttle].
The meteor streak at the upper right is a Perseid plowing through the atmosphere at about 60 kilometers per _second_.
Also well-known in Earth's night sky, the bright Pleiades star cluster shines below the Perseid meteor streak.
In Greek myth, the Pleiades were [seven daughters][seven daughters] of the astronomical titan Atlas and sea-nymph Pleione.
The Pleiades and their parents' names are given to the cluster's nine brightest stars.

## 詞彙學習（漢羅/POJ/KIP/華語/English）
- 【木星】Bo̍k-chhiⁿ/Bo̍k-tshinn/木星/Jupiter
- 【火星】Hòe-chhiⁿ/Huè-tshinn/火星/Mars
- 【大合】Tōa-ha̍p/Tuā-ha̍p/大合/close conjunction
- 【相位】siòng-ūi/siòng-uī/相位/phase
- 【速翕】sok-hip/sok-hip/快照/snapshot
- 【英仙座流星雨】Eng-sian-chō liû-chhiⁿ-hō͘/Ing-sian-tsō liû-tshinn-hōo/英仙座流星雨/Perseid
- 【流星雨】liû-chhiⁿ-hō͘/liû-tshinn-hōo/流星雨/meteor shower
- 【彗星 Swift-Tuttle】Hūi-chhiⁿ Swift-Tuttle/Huī-tshinn Swift-Tuttle/斯威夫特-塔特爾彗星/Comet Swift-Tuttle
- 【週期彗星】chiu-kî hūi-chhiⁿ/tsiu-kî huī-tshinn/週期彗星/periodic comet
- 【地磁風暴】tē-chû hong-pō/tē-tsû hong-pō/地磁風暴/geomagnetic storm
- 【北極光】pak-ke̍k-kng/pak-ki̍k-kng/北極光/northern lights
- 【塗粉粒】thô͘-hún-lia̍p/thôo-hún-lia̍p/灰塵粒/dust grain
- 【光巡】kng-sûn/kng-sûn/光痕/streak
- 【大氣層】tāi-khì-chân/tāi-khì-tsân/大氣層/atmosphere
- 【昴宿星團】Báu-siù Seng-thoân/Báu-siù Sing-thuân/昴宿星團/Pleiades
- 【泰坦族天神 Atlas】Thài-thán cho̍k thian-sîn Atlas/Thài-thán tso̍k thian-sîn Atlas/泰坦族天神阿特拉斯/the astronomical titan Atlas
- 【海洋女神 Pleione】Hái-iûⁿ lú-sîn Pleione/Hái-iûnn lú-sîn Pleione/海洋女神普勒俄涅/the sea-nymph Pleione
- 【希臘】Hi-la̍h/Hi-la̍h/希臘/Greek

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[Bright Mars]:https://apod.nasa.gov/apod/ap240802.html
[Vallentuna]:https://apod.nasa.gov/apod/ap150319.html
[that date Perseid meteors]:https://science.nasa.gov/solar-system/meteors-meteorites/perseids/
[Swift-Tuttle]:https://apod.nasa.gov/apod/ap240808.html
[seven daughters]:https://en.wikipedia.org/wiki/Pleiades_(Greek_mythology)

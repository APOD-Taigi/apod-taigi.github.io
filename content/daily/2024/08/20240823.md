---
title: 超新星殘骸 CTA 1
date: 2024-08-23
publishdate: 2024-08-23T11:45:00+0800
tags: [超新星殘骸, 超新星爆炸, CTA 1, 脈動星, 脈動, 無線電波, 可見光波段, 光學, 衝擊波前, 仙王座, Fermi Gamma-光 太空望遠鏡, 中子星, 自旋, gamma 光, 星場, 大質量恆星, 發射源]
hero: https://apod.nasa.gov/apod/image/2408/CTA1_15_75_Lelu1024.jpg
summary: CTA 1 內底有一粒恬 chih-chih ê 脈動星。
---

{{% apod %}}

- 原始文章：[Supernova Remnant CTA 1](https://apod.nasa.gov/apod/ap240823.html)
- 影像來源 kah [版權][copyright]：[Thomas Lelu](http://www.astrophotographie-lorraine.com/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 超新星殘骸 CTA 1
CTA 1 內底有一粒 [恬 chih-chih ê 脈動星][quiet pulsar]。
超新星殘骸 是 天文學家 tī 1960 年 ê 時陣，tī 無線電波 [發現][discovered] ê 發射源，了後才知影伊是 大質量恆星 死亡爆炸 ê 階段。
毋過科學家無 tī [無線電波波段][at radio wavelengths] 揣著 這粒 脈動星。
脈動星就是大質量恆星 核心崩塌 留落來 ê 殘骸，是一粒 [會自旋 ê 中子星][rotating neutron star]。
超新星爆炸拄開始 1 萬年 ê 時陣，星際屑仔雲 tī 光學波段 是 足暗--ê。
[這張 深空望遠鏡影像][this deep telescopic image] 是 tī 仙王座 北爿翕--ê。
這个星場有 2 度闊，咱會當 tī 可見光波段 看著 CTA 1 咧脹大 ê 衝擊波前。
雖罔講科學家無揣著 無線電波 ê 脈動星，毋過 [Fermi Gamma-光 太空望遠鏡][Fermi Gamma-ray Space Telescope] tī 2008 年 量著 CTA 1 ê 脈動輻射，證明講這个 超新星殘骸 內底 確實有一粒 咧 自旋 ê 中子星。
這个發射源去予人認為是 一大陣 脈動星 ê 頭一粒。
這寡脈動星 tī 無線電波波段 是 恬 chih-chih，[毋過 tī 高能 ê gamma 光 量著--ê，是活跳跳][pulse in high-energy gamma-rays]。

## [POJ] Chhiau-sin-seng Chân-hâi CTA 1
CTA 1 lāi-té ū chi̍t-lia̍p tiām-chih-chih ê me̍h-tōng-chhiⁿ.
Chhiau-sin-seng chân-hâi sī thian-bûn ha̍k-ka tī 1960 nî ê sî-chūn, tī bô-sòaⁿ tiān-pho hoat-hiān ê hoat-siā-goân, liáu-āu chiah chai-iáⁿ i sī tōa chit-liōng hêng-chhiⁿ sí-bông po̍k-chà ê kai-tōaⁿ.
M̄-koh kho-ha̍k-ka bô tī bô-sòaⁿ-tiān-pho pho-tōaⁿ chhōe-tio̍h chit lia̍p me̍h-tōng-chhiⁿ.
Me̍h-tōng-chhiⁿ to̍h-sī tōa chit-liōng hêng-chhiⁿ he̍k-sim pang-la̍p lâu--lo̍h-lâi ê chân-hâi, sī chi̍t-lia̍p ē chū-soân ê tiong-chú-chhiⁿ.
Chhiau-sin-seng po̍k-chà tú-khai-sí 1 bān-nî ê sî-chūn, seng-chè sap-á-hûn tī kng-ha̍k pho-tōaⁿ sī chiok àm--ê.
Chit-tiuⁿ chhim-khong bōng-oán-kiàⁿ iáⁿ-siōng sī tī Sian-ông-chō pak-pêng hip--ê.
Chit-ê seng-tiûⁿ ū 2 tō͘ khoah, lán ē-tàng tī khó-kiàn-kng pho-tōaⁿ khòaⁿ-tio̍h CTA 1 leh tiùⁿ-tōa ê chhiong-kek pho-chiân.
Sui-bóng kóng kho-ha̍k-ka bô chhōe-tio̍h bô-sòaⁿ tiān-pho ê me̍h-tōng-chhiⁿ, m̄-koh Fermi Gamma kng Thài-khong Bōng-oán-kiàⁿ tī 2008 nî niû-tio̍h CTA 1 ê me̍h-tōng hok-siā, chèng-bêng kóng chit-ê chhiau-sin-seng chân-hâi lāi-té khak-si̍t ū chi̍t-lia̍p leh chū-soân ê tiong-chú-chhiⁿ.
Chit-ê hoat-siā-goân khì hō͘ lâng jīn-ûi sī chi̍t-tōa-tīn me̍h-tōng-chhiⁿ ê thâu chi̍t-lia̍p.
Chit kóa me̍h-tōng-chhiⁿ tī bô-sòaⁿ tiān-pho pho-tōaⁿ sī tiām-chih-chih, m̄-koh tī ko-lêng ê gamma kng niû-tio̍h--ê, sī oa̍h-thiàu-thiàu.

## [KIP] Tshiau-sin-sing Tsân-hâi CTA 1
CTA 1 lāi-té ū tsi̍t-lia̍p tiām-tsih-tsih ê me̍h-tōng-tshinn.
Tshiau-sin-sing tsân-hâi sī thian-bûn ha̍k-ka tī 1960 nî ê sî-tsūn, tī bô-suànn tiān-pho huat-hiān ê huat-siā-guân, liáu-āu tsiah tsai-iánn i sī tuā tsit-liōng hîng-tshinn sí-bông po̍k-tsà ê kai-tuānn.
M̄-koh kho-ha̍k-ka bô tī bô-suànn-tiān-pho pho-tuānn tshuē-tio̍h tsit lia̍p me̍h-tōng-tshinn.
Me̍h-tōng-tshinn to̍h-sī tuā tsit-liōng hîng-tshinn hi̍k-sim pang-la̍p lâu--lo̍h-lâi ê tsân-hâi, sī tsi̍t-lia̍p ē tsū-suân ê tiong-tsú-tshinn.
Tshiau-sin-sing po̍k-tsà tú-khai-sí 1 bān-nî ê sî-tsūn, sing-tsè sap-á-hûn tī kng-ha̍k pho-tuānn sī tsiok àm--ê.
Tsit-tiunn tshim-khong bōng-uán-kiànn iánn-siōng sī tī Sian-ông-tsō pak-pîng hip--ê.
Tsit-ê sing-tiûnn ū 2 tōo khuah, lán ē-tàng tī khó-kiàn-kng pho-tuānn khuànn-tio̍h CTA 1 leh tiùnn-tuā ê tshiong-kik pho-tsiân.
Sui-bóng kóng kho-ha̍k-ka bô tshuē-tio̍h bô-suànn tiān-pho ê me̍h-tōng-tshinn, m̄-koh Fermi Gamma kng Thài-khong Bōng-uán-kiànn tī 2008 nî niû-tio̍h CTA 1 ê me̍h-tōng hok-siā, tsìng-bîng kóng tsit-ê tshiau-sin-sing tsân-hâi lāi-té khak-si̍t ū tsi̍t-lia̍p leh tsū-suân ê tiong-tsú-tshinn.
Tsit-ê huat-siā-guân khì hōo lâng jīn-uî sī tsi̍t-tuā-tīn me̍h-tōng-tshinn ê thâu tsi̍t-lia̍p.
Tsit kuá me̍h-tōng-tshinn tī bô-suànn tiān-pho pho-tuānn sī tiām-tsih-tsih, m̄-koh tī ko-lîng ê gamma kng niû-tio̍h--ê, sī ua̍h-thiàu-thiàu.

## [English] Supernova Remnant CTA 1
There is a [quiet pulsar][quiet pulsar] at the heart of CTA 1.
The supernova remnant was [discovered][discovered] as a source of emission [at radio wavelengths][at radio wavelengths] by astronomers in 1960 and since identified as the result of the death explosion of a massive star.
But no radio pulses were detected from the expected pulsar, the [rotating neutron star][rotating neutron star] remnant of the massive star's collapsed core.
Seen about 10,000 years after the initial supernova explosion, the interstellar debris cloud is faint at optical wavelengths.
CTA 1's visible wavelength emission from still expanding shock fronts is revealed in [this deep telescopic image][this deep telescopic image], a frame that spans about 2 degrees across a starfield in the northern constellation of Cepheus.
While no pulsar has since been found at radio wavelengths, in 2008 the [Fermi Gamma-ray Space Telescope][Fermi Gamma-ray Space Telescope] detected pulsed emission from CTA 1, identifying the supernova remnant's rotating neutron star.
The source has been recognized as the first in a growing class of pulsars that are quiet at radio wavelengths but [pulse in high-energy gamma-rays][pulse in high-energy gamma-rays].

## 詞彙學習（漢羅/POJ/KIP/華語/English）
- 【超新星殘骸】chhiau-sin-seng chân-hâi/tshiau-sin-sing tsân-hâi/超新星殘骸/supernova remnant
- 【超新星爆炸】chhiau-sin-seng po̍k-chà/tshiau-sin-sing po̍k-tsà/超新星爆炸/supernova explosion
- 【脈動】me̍h-tōng/me̍h-tōng/脈衝/pulse
- 【脈動星】me̍h-tōng-chheⁿ/me̍h-tōng-tshenn/脈衝星/pulsar
- 【發射源】hoat-siā-goân/huat-siā-guân/發射源/source
- 【大質量恆星】tōa-chit-liōng hêng-chheⁿ/tuā-tsit-liōng hîng-tshenn/大質量恆星/massive star
- 【無線電波】bô-sòaⁿ tiān-pho/bô-suànn tiān-pho/無線電波/radio wavelength
- 【可見光波段】khó-kiàn-kng pho-tōaⁿ/khó-kiàn-kng pho-tuānn/可見光波段/visible wavelength
- 【光學】kng-ha̍k/kng-ha̍k/光學/optical
- 【自旋】chū-soân/tsū-suân/自旋/rotation
- 【中子星】tiong-chú-chhiⁿ/tiong-tsú-tshinn/中子星/neutron star
- 【星場】seng-tiûⁿ/sing-tiûnn/星場/starfield
- 【衝擊波前】chhiong-kek pho-chiân/tshiong-kik pho-tsiân/衝擊波前/shock front
- 【Fermi Gamma-光 太空望遠鏡】Fermi Gamma-kng Thài-khong Bōng-oán-kiàⁿ/Fermi Gamma-kng Thài-khong Bōng-uán-kiànn/費米伽瑪射線太空望遠鏡/Fermi Gamma Ray Space Telescope
- 【gamma 光】gamma kng/gamma kng/伽馬射線/gamma ray
- 【仙王座】Sian-ông-chō/Sian-ông-tsō/仙王座/Cepheus

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[quiet pulsar]:https://www.science.org/doi/10.1126/sciadv.aao7228
[discovered]:https://www.deepskycorner.ch/obj/cta1.en.php
[at radio wavelengths]:https://science.nasa.gov/ems/05_radiowaves/
[rotating neutron star]:https://apod.nasa.gov/apod/ap240723.html
[this deep telescopic image]:https://www.astrobin.com/3vfxec/0/
[Fermi Gamma-ray Space Telescope]:https://science.nasa.gov/mission/fermi
[pulse in high-energy gamma-rays]:https://www.nasa.gov/centers-and-facilities/goddard/nasas-fermi-telescope-discovers-first-gamma-ray-only-pulsar/

---
title: 德國天頂 ê 流星 kah 極光
date: 2024-08-14
publishdate: 2024-08-14T11:45:00+0800
tags: [英仙座流星雨, 彗星 Swift-Tuttle, 彗星屑仔, 極光, 意大利, 感光, 極光風暴, 大氣, 北半球]
hero: https://apod.nasa.gov/apod/image/2408/AuroraPerseids_Anders_1080.jpg
summary: 逐年 8 月 攏看會著 英仙座流星雨，毋過 tī 離北極遮爾遠 ê 南方 嘛看會著 極光，實在是無四常嘛料想袂著。
---

{{% apod %}}

- 原始文章：[Meteors and Aurora over Germany](https://apod.nasa.gov/apod/ap240814.html)
- 影像來源 kah [版權][copyright]：[Chantal Anders](https://www.instagram.com/wetter_eule/)
- 天文相片：[2024 年 英仙座流星雨 kah 極光](https://www.facebook.com/media/set/?set=a.488496753878907&type=3)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 德國天頂 ê 流星 kah 極光
這个暗暝是足特別--ê。
8 月 11、12，禮拜、拜一 ê 暗暝天頂，是 一年一擺 ê [英仙座流星雨][Perseid Meteor Shower] 流星上濟 ê 時陣。
這是 [彗星 Swift-Tuttle][Comet Swift-Tuttle] ê 彗星屑仔 去挵著 [地球大氣][Earth's atmosphere]，tī 夜空中 畫出 流星 ê 痕跡。
閣較特別 ê 是，[德國][Germany] 中部 tī 這工暗暝 ê [天色，是 茄仔色--ê][sky glowed purple]。
茄仔色色調 是 幾若工前，[太陽][Sun] [爆發 噴出來 ê 粒子][explosion of particles] 引起 ê 極光現象。
這場 [極光風暴][This auroral storm] 是足強--ê，強甲 北半球 較倚南爿 ê 美國 [德州][Texas] kah [意大利][Italy] 嘛看會著。
[這張][featured image] 是 kā tiàm [德國][Germany] [Ense][Ense] tī 26 分鐘 內 翕--ê 7 張感光影像 疊出來--ê 合成相片。
逐年 8 月 [攏看會著][predictably] 英仙座流星雨，毋過 tī 離北極遮爾遠 ê 南方 嘛看會著 極光，實在是 傷過特別，嘛料想袂著。

## [POJ] Tek-kok thiⁿ-téng ê Liû-chhiⁿ kah Ke̍k-kng
Chit-ê àm-mê sī chiok te̍k-pia̍t--ê.
8 goe̍h 11, 12, lé-pài, pài it ê àm-mê thiⁿ-téng, sī chi̍t-nî chi̍t-pái ê Eng-sian-chō liû-chhiⁿ-hō͘ liû-chhiⁿ siōng-chē ê sî-chūn.
Che-sī Hūi-chhiⁿ Swift-Tuttle ê hūi-chhiⁿ sap-á khì lòng-tio̍h Tē-kiû tāi-khì, tī iā-khong tiong ōe chhut liû-chhiⁿ ê hûn-jiah.
Koh-khah te̍k-pa̍t ê sī, Tek-kok tiong-pō͘ tī chit kang àm-mê ê thiⁿ-sek, sī kiô-á-sek--ê.
Kiô-á-sek sek-tiāu sī kúi-nā kang chêng, Thài-iông po̍k-hoat phùn chhut-lâi ê lia̍p-chú ín-khí ê ke̍k-kng hiān-siōng.
Chit-tiûⁿ ke̍k-kng hong-pō sī chiok kiông--ê, kiông kah pak-pòaⁿ-kiû khah óa lâm-pêng ê Bí-kok Tek-chiu kah I-tá-lī mā khòaⁿ-ē-tio̍h.
Chit-tiuⁿ sī kā tiàm Tek-kok Ense tī 26 hun-cheng lāi hip--ê 7 tiuⁿ kám-kng iáⁿ-siōng tha̍h chhut lâi--ê ha̍p-sêng siòng-phìⁿ.
Ta̍k-nî 8 goe̍h lóng khòaⁿ-ē-tio̍h Eng-sian-chō liû-chhiⁿ-hō͘, m̄-koh tī lī pak-ke̍k chiah-nī hn̄g ê lâm-hong mā khòaⁿ-ē-tio̍h ke̍k-kng, si̍t-chāi sī siuⁿ-kòe te̍k-pia̍t, mā liāu-sióng bē-tio̍h.

## [KIP] Tik-kok thinn-tíng ê Liû-tshinn kah Ki̍k-kng
Tsit-ê àm-mê sī tsiok ti̍k-pia̍t--ê.
8 gue̍h 11, 12, lé-pài, pài it ê àm-mê thinn-tíng, sī tsi̍t-nî tsi̍t-pái ê Ing-sian-tsō liû-tshinn-hōo liû-tshinn siōng-tsē ê sî-tsūn.
Tse-sī Huī-tshinn Swift-Tuttle ê huī-tshinn sap-á khì lòng-tio̍h Tē-kiû tāi-khì, tī iā-khong tiong uē tshut liû-tshinn ê hûn-jiah.
Koh-khah ti̍k-pa̍t ê sī, Tik-kok tiong-pōo tī tsit kang àm-mê ê thinn-sik, sī kiô-á-sik--ê.
Kiô-á-sik sik-tiāu sī kuí-nā kang tsîng, Thài-iông po̍k-huat phùn tshut-lâi ê lia̍p-tsú ín-khí ê ki̍k-kng hiān-siōng.
Tsit-tiûnn ki̍k-kng hong-pō sī tsiok kiông--ê, kiông kah pak-puànn-kiû khah uá lâm-pîng ê Bí-kok Tik-tsiu kah I-tá-lī mā khuànn-ē-tio̍h.
Tsit-tiunn sī kā tiàm Tik-kok Ense tī 26 hun-tsing lāi hip--ê 7 tiunn kám-kng iánn-siōng tha̍h tshut lâi--ê ha̍p-sîng siòng-phìnn.
Ta̍k-nî 8 gue̍h lóng khuànn-ē-tio̍h Ing-sian-tsō liû-tshinn-hōo, m̄-koh tī lī pak-ki̍k tsiah-nī hn̄g ê lâm-hong mā khuànn-ē-tio̍h ki̍k-kng, si̍t-tsāi sī siunn-kuè ti̍k-pia̍t, mā liāu-sióng bē-tio̍h.

## [English] Meteors and Aurora over Germany
This was an unusual night.
For one thing, the night sky of August 11 and 12, earlier this week, occurred near the peak of the annual [Perseid Meteor Shower][Perseid Meteor Shower].
Therefore, meteors streaked across the dark night as small bits cast off from [Comet Swift-Tuttle][Comet Swift-Tuttle] came crashing into the [Earth's atmosphere][Earth's atmosphere].
Even more unusually, for central [Germany][Germany] at least, the night [sky glowed purple][sky glowed purple].
The red-blue hue was due to aurora caused by an [explosion of particles][explosion of particles] from the [Sun][Sun] a few days before.
[This auroral storm][This auroral storm] was so intense that it was seen as far south as [Texas][Texas] and [Italy][Italy], in Earth's northern hemisphere.
The [featured image][featured image] composite was built from 7 exposures taken over 26 minutes from [Ense][Ense], [Germany][Germany].
The Perseids occur [predictably][predictably] every August, but auroras visible this far south are more unusual and less predictable.

## 詞彙學習（漢羅/POJ/KIP/華語/English）
- 【英仙座流星雨】Eng-sian-chō liû-chhiⁿ-hō͘/Ing-sian-tsō liû-tshinn-hōo/英仙座流星雨/Perseid meteor shower
- 【彗星 Swift-Tuttle】Hūi-chhiⁿ Swift-Tuttle/Huī-tshinn Swift-Tuttle/斯威夫特-塔特爾彗星/Comet Swift-Tuttle
- 【彗星屑仔】hūi-chhiⁿ sap-á/huī-tshinn sap-á/彗星塵埃碎片/dusty cometary debris
- 【極光】ke̍k-kng/ki̍k-kng/極光/aurora
- 【意大利】I-tá-lī/I-tá-lī/義大利/Italy
- 【感光】kám-kng/kám-kng/曝光/exposure
- 【極光風暴】ke̍k-kng-pō/ki̍k-kng-pō/極光暴/auroral storm
- 【大氣】tāi-khì/tāi-khì/大氣/atmosphere
- 【北半球】pak-pòaⁿ-kiû/pak-puànn-kiû/北半球/northern hemisphere

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[Perseid Meteor Shower]:https://science.nasa.gov/solar-system/meteors-meteorites/perseids/
[Comet Swift-Tuttle]:https://apod.nasa.gov/apod/astropix.htmlap960219.html
[Earth's atmosphere]:https://www.nasa.gov/general/what-is-earths-atmosphere/
[Germany]:https://en.wikipedia.org/wiki/Germany
[sky glowed purple]:https://apod.nasa.gov/apod/astropix.htmlap240612.html
[explosion of particles]:https://apod.nasa.gov/apod/astropix.htmlap180902.html
[Sun]:https://science.nasa.gov/sun/
[This auroral storm]:https://www.swpc.noaa.gov/news/severe-g4-geomagnetic-storms-observed-12-aug-2024
[Texas]:https://spaceweathergallery2.com/indiv_upload.php?upload_id=211318
[Italy]:https://spaceweathergallery2.com/indiv_upload.php?upload_id=211357
[featured image]:https://www.instagram.com/p/C-k4uM-NtSP/
[Ense]:https://youtu.be/7SylqzpjQfA
[Germany]:https://en.wikipedia.org/wiki/Germany
[predictably]:https://mrwallpaper.com/images/high/cute-yet-bored-funny-cat-e2ftbgrfxrbazqsb.webp

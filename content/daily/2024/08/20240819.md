---
title: IC 5146：娘仔殼星雲
date: 2024-08-19
publishdate: 2024-08-19T11:45:00+0800
tags: [IC 5146, 娘仔殼星雲, 天鵝座, 恆星工場, 水素, 分子雲, 星團, 星雲]
hero: https://apod.nasa.gov/apod/fap/image/2408/Cocoon_Ventura_960.jpg
summary: 這个美麗 ê 娘仔殼星雲 編做 IC 5146，差不多有 15 光年 闊。
---

{{% apod %}}

- 原始文章：[IC 5146: The Cocoon Nebula](https://apod.nasa.gov/apod/ap240819.html)
- 影像來源 kah [版權][copyright]：[Luis Romero Ventura](https://www.flickr.com/photos/astrotolva/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] IC 5146：娘仔殼星雲
娘仔殼星雲內底有新 ê 星團。
這个美麗 ê 娘仔殼星雲 編做 [IC 5146][IC 5146]，差不多有 15 [光年][light-year] 闊。
伊就 tī [北天夏季夜空][northern summer night skies] 飛甲懸懸懸 ê [天鵝座][Cygnus] 方向 4000 光年遠 ê 所在。
伊遮爾出眾，就 kah 其他恆星形成區仝款。
紅光是 [水素氣體][hydrogen gas] 去予少年高溫 ê 恆星激發--ê。
目睭看袂著 ê [分子雲][molecular cloud 1] 邊仔，有 [反射塗粉][dust-reflected]  ê 星光。
實際上，星雲中心彼寡較光 ê 恆星干焦幾若十萬歲爾爾。
伊會提供能量予星雲發光，嘛會 kā [分子雲][molecular cloud 2] 閬空內底 形成恆星 ê 塗粉 kah 氣體 [掃清氣][clears out]。
這是一張感光 48 點鐘久 ê [深空彩色影像][exceptionally deep color view]，咱會當看著 厚塗粉 ê [恆星工場][stellar nursery] 內底 kah 邊仔 ê [美麗][tantalizing] 景色。

## [POJ] IC 5146: Niú-á-khak Seng-hûn
Niû-á-khak Seng-hûn lāi-té ū sin ê seng-thoân.
Chit-ê bí-lē ê Niû-á-khak Seng-hûn pian-chò IC 5146, chha-put-to ū 15 kng-nî khoah.
i to̍h tī pak-thian hā-kùi iā-khong poe kah koân-koân-koân ê Thian-gô-chō hong-hiòng 4000 kng-nî hn̄g ê só͘-chāi
I chiah-nī chhut-chiòng, to̍h kah kî-tha hêng-chhiⁿ-hêng-sêng-khu kāng-khoán.
Âng-kng sī chúi-sò͘ khì-thé khì hō͘ siàu-liân ko-un ê hêng-chhiⁿ kek-hoat--ê.
Ba̍k-chiu khòaⁿ-bōe-tio̍h ê hūn-chú-hûn piⁿ-á, ū hoán-siā thô͘-hún ê seng-kng.
Si̍t-chè-siōng, seng-hûn tiong-sim hit-kóa khah kng ê hêng-chhiⁿ kan-na kúi-ā cha̍p-bān hòe niā-niā.
I ē thê-kiong lêng-liōng hō͘ seng-hûn hoat-kng, mā ē kā hūn-chú-hûn làng-khang lāi-té hêng-sêng hêng-chhiⁿ ê thô͘-hún kah khì-thé sàu chheng-khì.
Che-sī chi̍t-tiuⁿ kám-kng 48 tiám-cheng kú ê chhim-khong chhái-sek iáⁿ-siōng, lán ē-tàng khòaⁿ-tio̍h kāu thô͘-hún ê hêng-chhiⁿ kang-tiûⁿ lāi-té kah piⁿ-á ê bí-lē kéng-sek.

## [KIP] IC 5146: Niú-á-khak Seng-hûn
Niû-á-khak Sing-hûn lāi-té ū sin ê sing-thuân.
Tsit-ê bí-lē ê Niû-á-khak Sing-hûn pian-tsò IC 5146, tsha-put-to ū 15 kng-nî khuah.
i to̍h tī pak-thian hā-kuì iā-khong pue kah kuân-kuân-kuân ê Thian-gô-tsō hong-hiòng 4000 kng-nî hn̄g ê sóo-tsāi
I tsiah-nī tshut-tsiòng, to̍h kah kî-tha hîng-tshinn-hîng-sîng-khu kāng-khuán.
Âng-kng sī tsuí-sòo khì-thé khì hōo siàu-liân ko-un ê hîng-tshinn kik-huat--ê.
Ba̍k-tsiu khuànn-buē-tio̍h ê hūn-tsú-hûn pinn-á, ū huán-siā thôo-hún ê sing-kng.
Si̍t-tsè-siōng, sing-hûn tiong-sim hit-kuá khah kng ê hîng-tshinn kan-na kuí-ā tsa̍p-bān huè niā-niā.
I ē thê-kiong lîng-liōng hōo sing-hûn huat-kng, mā ē kā hūn-tsú-hûn làng-khang lāi-té hîng-sîng hîng-tshinn ê thôo-hún kah khì-thé sàu tshing-khì.
Tse-sī tsi̍t-tiunn kám-kng 48 tiám-tsing kú ê tshim-khong tshái-sik iánn-siōng, lán ē-tàng khuànn-tio̍h kāu thôo-hún ê hîng-tshinn kang-tiûnn lāi-té kah pinn-á ê bí-lē kíng-sik.

## [English] IC 5146: The Cocoon Nebula
Inside the Cocoon Nebula is a newly developing cluster of stars.
Cataloged as [IC 5146][IC 5146], the beautiful nebula is nearly 15 [light-year][light-year]s wide.
Soaring high in [northern summer night skies][northern summer night skies], it's located some 4,000 light years away toward the constellation of the Swan ([Cygnus][Cygnus]).
Like other star forming regions, it stands out in red, glowing, [hydrogen gas][hydrogen gas] excited by young, hot stars, and [dust-reflected][dust-reflected] starlight at the edge of an otherwise invisible [molecular cloud][molecular cloud 1].
In fact, the bright star found near the center of this nebula is likely only a few hundred thousand years old, powering the nebular glow as it [clears out][clears out] a cavity in the [molecular cloud][molecular cloud 2]'s star forming dust and gas.
A 48-hour long integration resulted in this [exceptionally deep color view][exceptionally deep color view] tracing [tantalizing][tantalizing] features within and surrounding the dusty [stellar nursery][stellar nursery].

## 詞彙學習（漢羅/POJ/KIP/華語/English）
- 【IC 5146】IC ngô͘-it-sù-lio̍k/IC ngô͘-it-sù-lio̍k/IC 5146/IC 5146
- 【娘仔殼星雲】Niû-á-khak Seng-hûn/Niû-á-khak Sing-hûn/繭星雲/the Cocoon Nebula
- 【天鵝座】Thian-gô-chō/Thian-gô-tsō/天鵝座/Cygnus
- 【恆星工場】hêng-chhiⁿ kang-tiûⁿ/hîng-tshinn kang-tiûnn/恆星工場/stellar nursery
- 【水素】chúi-sò͘/tsuí-sòo/氫/hydrogen gas
- 【分子雲】hūn-chú-hûn/hūn-tsú-hûn/分子雲/molecular cloud
- 【星雲】seng-hûn/sing-hûn/星雲/nebula
- 【星團】seng-thoân/sing-thuân/星團/cluster of stars

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[IC 5146]:http://www.universetoday.com/2008/07/07/the-cosmic-cocoon-ic-5146-by-tom-v-davis/
[light-year]:https://spaceplace.nasa.gov/light-year/
[northern summer night skies]:https://science.nasa.gov/skywatching/
[Cygnus]:https://en.wikipedia.org/wiki/Cygnus_(constellation)
[hydrogen gas]:https://apod.nasa.gov/apod/ap050930.html
[dust-reflected]:https://apod.nasa.gov/apod/ap061211.html
[molecular cloud 1]:http://loke.as.arizona.edu/~ckulesa/research/overview.html
[clears out]:https://ui.adsabs.harvard.edu/abs/2014A%26A...571A..93G/abstract
[molecular cloud 2]:https://apod.nasa.gov/apod/ap230129.html
[exceptionally deep color view]:https://www.flickr.com/photos/astrotolva/53899561718/
[tantalizing]:https://media.istockphoto.com/id/832162420/photo/intrigued-cat-under-a-blanket.jpg?s=1024x1024&w=is&k=20&c=0GQ8NOKdnthUpRQxIhwt6ZZ-K-x6aRo8Y_lhNhijADQ=
[stellar nursery]:https://science.nasa.gov/universe/stars/

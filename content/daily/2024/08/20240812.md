---
title: 圓石陣 天頂 ê 英仙座流星雨
date: 2024-08-12
publishdate: 2024-08-12T11:45:00+0800
tags: [英仙座流星雨, 流星雨, 英仙座, 岩石陣, 圓石陣, 銀河系, 輻射點, 闊幅, 鏡頭]
hero: https://apod.nasa.gov/apod/image/2408/PerseidsStonehenge_Dury_960.jpg
summary: 這个圓石陣 ê 天頂是發生啥物代誌？是流星雨啦！講較斟酌咧，這是英仙座流星雨。
categories: [podcast]
vocals: [阿錕]
---

{{% apod %}}

- 原始文章：[Perseid Meteors over Stonehenge](https://apod.nasa.gov/apod/ap240812.html)
- 影像來源 kah 版權：[Josh Dury](https://www.instagram.com/josh_dury_photomedia/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "cm0iclude000001rldssjdlkp" >}}

## [漢羅] 圓石陣 天頂 ê 英仙座流星雨
這个圓石陣 ê 天頂是發生啥物代誌？
是流星雨啦！講較詳細咧，這是 [英仙座流星雨][Perseid meteor shower]。
這張相片是 kā [幾若暗][sky darkened] 翕--ê [英仙座流星雨][Perseids 1] 疊出來 ê 合成影像。
[流星][meteors all] 其實是行直--ê，毋過闊幅鏡頭翕出來 ê 路線 會變做彎--ê。
這寡 [流星 ê 痕跡][meteor streaks] 看起來敢若是 ùi 天頂一點 輻射出來--ê，咱 kā 叫做 [輻射點][radiant]。
這个輻射點是 tī [英仙座][constellation of Perseus] 內底。
背景夜空是用仝一台 kha-mé-lah 翕--ê，有翕著 [銀河系][Milky Way galaxy] ê [中央帶][central band]，直直 chhāi tī 影像中央。
[這張相片][featured image] 是 tī [英國][England] [Wiltshire][Wiltshire] 翕--ê，下底是足有名 ê 天文紀念碑 圓石陣。
[英仙座流星雨][Perseids 2] 上強 ê 時陣是 chăng 暝，毋過 [咱猶是會當][still be visible] tī 紲落來幾若暝 看著 英仙座 ê 流星。

## [POJ] Îⁿ-chio̍h-tīn thiⁿ-téng ê Eng-sian-chō liû-chhiⁿ-hō͘
Chit-ê Îⁿ-chio̍h-tīn ê thiⁿ-téng sī hoat-seng siáⁿ-mih tāi-chì?
Sī liû-chhiⁿ-hō͘--lah!
Kóng khah siông-sè leh, che-sī Eng-sian-chō liû-chhiⁿ-hō͘.
Chit-tiuⁿ siòng-phìⁿ sī kā kúi-nā àm hip--ê Eng-sian-chō liû-chhiⁿ-hō͘ tha̍h chhut-lâi ê ha̍p-sêng iáⁿ-siōng.
Liû-chhiⁿ kî-si̍t sī kiâⁿ ti̍t--ê, m̄-koh khoah-pak kiàⁿ-thâu hip chhut-lâi ê lō͘-sòaⁿ ē piàn-chò oan--ê.
Chit kóa liû-chhiⁿ ê hûn-jiah khòaⁿ--khí-lâi káⁿ-ná sī ùi thiⁿ-téng chi̍t-tiám hok-siā chhut-lâi--ê, lán kā kiò-chò hok-siā-tiám.
Chit-ê hok-siā-tiám sī tī Eng-sian-chō lāi-té.
Pōe-kéng iā-khong sī iōng kāng chi̍t tâi kha-mé-lah hip--ê, ū hip-tio̍h Gîn-hô-hē ê tiong-ng-tòa, ti̍t-ti̍t chhāi tī iáⁿ-siōng tiong-ng.
Chit-tiuⁿ siòng-phìⁿ sī tī Eng-kok Wiltshire hip--ê, ē-té sī chok ū-miâ ê thian-bûn kì-liām-pi Îⁿ-chio̍h-tīn.
Eng-sian-chō liû-chhiⁿ-hō͘ siōng kiông ê sî-chūn sī cha̋ng mê, m̄-koh lán iah-sī ē-tàng tī sòa-lo̍h-lâi kúi-nā mê khòaⁿ-tio̍h Eng-sian-chō ê liû-chhiⁿ.

## [KIP] Înn-tsio̍h-tīn thinn-tíng ê Ing-sian-tsō liû-tshinn-hōo
Tsit-ê Înn-tsio̍h-tīn ê thinn-tíng sī huat-sing siánn-mih tāi-tsì?
Sī liû-tshinn-hōo--lah!
Kóng khah siông-sè leh, tse-sī Ing-sian-tsō liû-tshinn-hōo.
Tsit-tiunn siòng-phìnn sī kā kuí-nā àm hip--ê Ing-sian-tsō liû-tshinn-hōo tha̍h tshut-lâi ê ha̍p-sîng iánn-siōng.
Liû-tshinn kî-si̍t sī kiânn ti̍t--ê, m̄-koh khuah-pak kiànn-thâu hip tshut-lâi ê lōo-suànn ē piàn-tsò uan--ê.
Tsit kuá liû-tshinn ê hûn-jiah khuànn--khí-lâi kánn-ná sī uì thinn-tíng tsi̍t-tiám hok-siā tshut-lâi--ê, lán kā kiò-tsò hok-siā-tiám.
Tsit-ê hok-siā-tiám sī tī Ing-sian-tsō lāi-té.
Puē-kíng iā-khong sī iōng kāng tsi̍t tâi kha-mé-lah hip--ê, ū hip-tio̍h Gîn-hô-hē ê tiong-ng-tuà, ti̍t-ti̍t tshāi tī iánn-siōng tiong-ng.
Tsit-tiunn siòng-phìnn sī tī Ing-kok Wiltshire hip--ê, ē-té sī tsok ū-miâ ê thian-bûn kì-liām-pi Îⁿ-chio̍h-tīn.
Ing-sian-tsō liû-tshinn-hōo siōng kiông ê sî-tsūn sī tsa̋ng mê, m̄-koh lán iah-sī ē-tàng tī suà-lo̍h-lâi kuí-nā mê khuànn-tio̍h Ing-sian-tsō ê liû-tshinn.

## [English] Perseid Meteors over Stonehenge
What's happening in the sky above Stonehenge?
A meteor shower: specifically, the [Perseid meteor shower][Perseid meteor shower].
A few nights ago, after the [sky darkened][sky darkened], many images of meteors from this year's [Perseids][Perseids 1] were captured separately and merged into a single frame.
Although the [meteors all][meteors all] traveled on straight paths, these paths appear slightly curved by the wide-angle lens of the capturing camera.
The [meteor streaks][meteor streaks] can all be traced back to a single point on the sky called the [radiant][radiant], here just off the top of the frame in the [constellation of Perseus][constellation of Perseus].
The same camera took a deep image of the background sky that brought up the [central band][central band] of our [Milky Way galaxy][Milky Way galaxy] running nearly vertical through the image center.
The [featured image][featured image] was taken from [Wiltshire][Wiltshire], [England][England], being careful to include, at the bottom, the famous astronomical monument of [Stonehenge][Stonehenge].
Although the [Perseids][Perseids 2] peaked last night, some Perseid meteors should [still be visible][still be visible] for a few more nights.

## 詞彙學習

|漢羅|POJ|KIP|華語|English|
|-|-|-|-|-|
|英仙座流星雨|Eng-sian-chō liû-chhiⁿ-hō͘|Ing-sian-tsō liû-tshinn-hōo|英仙座流星雨|Perseid|
|英仙座|Eng-sian-chō|Ing-sian-tsō|英仙座|Perseus|
|流星雨|liû-chhiⁿ-hō͘|liû-tshinn-hōo|流星雨|meteor shower|
|輻射點|hok-siā-tiám|hok-siā-tiám|輻射點|radiant|
|圓石陣|Îⁿ-chio̍h-tīn|Înn-tsio̍h-tīn|巨岩陣|stonehenge|
|岩石陣|Giâm-chio̍h-tīn|Giâm-tsio̍h-tīn|巨岩陣|stonehenge|
|銀河系|Gîn-hô-hē|Gîn-hô-hē|銀河系|Milky Way galaxy|
|闊幅|khoah-pak|khuah-pak|廣角|wide-angle|
|鏡頭|kiàⁿ-thâu|kiànn-thâu|鏡頭|lens|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[Perseid meteor shower]:https://science.nasa.gov/solar-system/meteors-meteorites/perseids/
[sky darkened]:https://apod.nasa.gov/apod/ap240228.html
[Perseids 1]:https://en.wikipedia.org/wiki/Perseids
[meteors all]:https://apod.nasa.gov/apod/ap240811.html
[meteor streaks]:https://apod.nasa.gov/apod/ap161213.html
[radiant]:https://en.wikipedia.org/wiki/Radiant_(meteor_shower)
[constellation of Perseus]:https://en.wikipedia.org/wiki/Perseus_(constellation)
[central band]:https://apod.nasa.gov/apod/ap240805.html
[Milky Way galaxy]:https://science.nasa.gov/resource/the-milky-way-galaxy/
[featured image]:https://www.instagram.com/p/C-hUGnvsliD/
[Wiltshire]:https://youtu.be/6rUFClgsrnQ
[England]:https://en.wikipedia.org/wiki/England
[Stonehenge]:https://en.wikipedia.org/wiki/Stonehenge
[Perseids 2]:https://science.nasa.gov/solar-system/skywatching/night-sky-network/prepare-for-perseids/
[still be visible]:https://i.chzbgr.com/full/8572855808/hBCCED02B/cute-cat-hiding-hey-whered-she-go

---
title: 土衛二 Enceladus 表面 ê 虎紋
date: 2024-08-25
publishdate: 2024-08-25T11:45:00+0800
tags: [free2share, 土星, 土衛二 Enceladus, 虎紋, 土衛一 Mimas, 土星環, E 環, Cassini 機器人太空船, 懸解析度, 有機分子, 炭素, 假色, 死殗殗]
hero: https://apod.nasa.gov/apod/fap/image/2408/EnceladusStripes_Cassini_960.jpg
summary: 土星 ê 衛星 土衛二 Enceladus ê 地下海洋，是毋是會 ùi 海底山谷 流出來？
categories: [podcast]
vocals: [阿錕]
---

{{% apod %}}

- 原始文章：[Fresh Tiger Stripes on Saturn's Enceladus](https://apod.nasa.gov/apod/ap240825.html)
- 影像來源：[NASA](https://www.nasa.gov/), [ESA](https://www.esa.int/), [JPL](https://www.jpl.nasa.gov/), [SSI](https://www.spacescience.org/), [Cassini Imaging Team](http://ciclops.org/)
- 探索你 ê 宇宙：[APOD 亂數產生器](https://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "cm12fhzmp01cd01ule9vr4x3y" >}}

## [漢羅] 土衛二 Enceladus 表面 ê 虎紋
土星 ê 衛星 土衛二 Enceladus ê 地下海洋，是毋是會 ùi 海底山谷 流出來？
這款去予 叫做 虎紋 ê 長溝仔，kā [冰][spewing ice] ùi 土衛二 Enceladus 冷凍 ê 內部 噴到 太空中，tī 衛星 南極 ê 天頂 形成 冰珠仔雲，這就是神祕 ê [土星環][Saturn 1] [E 環][E-ring] ê 來源。
這个證據是 ùi 2004 年 到 2017 年 踅 [土星][Saturn 2] ê [Cassini 機器人太空船][robot Cassini spacecraft] 來--ê。
[這張相片][Pictured here] 是 近距離 飛過 [土衛二 Enceladus][Enceladus 1] ê 懸解析度影像。
這張 假色相片 內底 ê 藍色 條紋，就是這个叫做 [虎紋][tiger] ê 特別紋路。
[土衛二 Enceladus][Enceladus 2] 是按怎會遮爾活跳跳，到今猶是一个謎。
伊 ê 厝邊衛星 [土衛一 Mimas][Mimas] kah 伊差不多大細，毋過是 [死殗殗][quite dead]。
科學家 tùi [噴出來 ê 冰粒][ejected ice grains] [做分析][analysis]，證據表示講，土衛二 Enceladus 內底有複雜 ê 有機分子。
這款 厚炭素 ê [大分子 會當支持][molecules bolster] 土衛二 Enceladus 地下 可能 [有 性命][contain life] ê 假說，毋過猶無法度證明講 伊有。

## [POJ] Thó͘-ūi-jī Enceladus piáu-bīn ê Hó͘-bûn
Thó͘-chhiⁿ ê ūi-chhiⁿ Thó͘-ūi-jī Enceladus ê tē-hā hái-iûⁿ, sī-m̄-sī ē ùi hái-té soaⁿ-kok lâu chhut-lâi?
Chit-khoán khì hō͘ kiò-chò hó͘-bûn ê tn̂g kau-á, kā peng ùi Thó͘-ūi-jī Enceladus léng-tòng ê lōe-pō͘ phùn kàu thài-khong tiong, tī ūi-chhiⁿ lâm-ke̍k ê thiⁿ-téng hêng-sêng peng-chu-á-hûn, che to̍h-sī sîn-pì ê Thó͘-chhiⁿ-khoân E-khoân ê lâi-goân.
Chit-ê chèng-kì sī ùi 2004 nî kàu 2017 nî se̍h Thó͘-chhiⁿ ê Cassini Ke-khì-lâng Thài-khong-chûn lâi--ê.
Chit-tiuⁿ siòng-phìⁿ sī kīn kū-lī poe-kòe Thó͘-ūi-jī Enceladus ê koân kái-sek-tō͘ iáⁿ-siōng.
Chit-tiuⁿ ká-sek siòng-phìⁿ lāi-té ê nâ-sek tiâu-bûn, to̍h-sī chit-ê kiò-chò hó͘-bûn ê te̍k-pia̍t bûn-lō͘.
Thó͘-ūi-jī Enceladus sī-án-chóaⁿ ē chiah-nī oa̍h-thiàu-thiàu, kàu-taⁿ iáu-sī chi̍t-ê bī.
I ê chhù-piⁿ ūi-chhiⁿ Thó͘-ūi-it Mimas kah i chha-put-to tōa-sè, m̄-koh sī sí-giān-giān.
kho-ha̍k-ka tùi phùn chhut-lâi ê peng-lia̍p chò hun-sek, chèng-kì piáu-sī kóng, Thó͘-ūi-jī Enceladus lāi-té ū ho̍k-cha̍p ê iú-ki hun-chú.
Chit-khoán kāu thòaⁿ-sò͘ ê tōa hun-chú ē-tàng chi-chhî Thó͘-ūi-jī Enceladus tē-hā khó-lêng ū sìⁿ-miā ê ká-soat, m̄-koh iáu bô-hoat-tō͘ chèng-bêng kóng i ū.

## [KIP] Thóo-uī-jī Enceladus piáu-bīn ê Hóo-bûn
Thóo-tshinn ê uī-tshinn Thóo-uī-jī Enceladus ê tē-hā hái-iûnn, sī-m̄-sī ē uì hái-té suann-kok lâu tshut-lâi?
Tsit-khuán khì hōo kiò-tsò hóo-bûn ê tn̂g kau-á, kā ping uì Thóo-uī-jī Enceladus líng-tòng ê luē-pōo phùn kàu thài-khong tiong, tī uī-tshinn lâm-ki̍k ê thinn-tíng hîng-sîng ping-tsu-á-hûn, tse to̍h-sī sîn-pì ê Thóo-tshinn-khuân E-khuân ê lâi-guân.
Tsit-ê tsìng-kì sī uì 2004 nî kàu 2017 nî se̍h Thóo-tshinn ê Cassini Ke-khì-lâng Thài-khong-tsûn lâi--ê.
Tsit-tiunn siòng-phìnn sī kīn kū-lī pue-kuè Thóo-uī-jī Enceladus ê kuân kái-sik-tōo iánn-siōng.
Tsit-tiunn ká-sik siòng-phìnn lāi-té ê nâ-sik tiâu-bûn, to̍h-sī tsit-ê kiò-tsò hóo-bûn ê ti̍k-pia̍t bûn-lōo.
Thóo-uī-jī Enceladus sī-án-tsuánn ē tsiah-nī ua̍h-thiàu-thiàu, kàu-tann iáu-sī tsi̍t-ê bī.
I ê tshù-pinn uī-tshinn Thóo-uī-it Mimas kah i tsha-put-to tuā-sè, m̄-koh sī sí-giān-giān.
kho-ha̍k-ka tuì phùn tshut-lâi ê ping-lia̍p tsò hun-sik, tsìng-kì piáu-sī kóng, Thóo-uī-jī Enceladus lāi-té ū ho̍k-tsa̍p ê iú-ki hun-tsú.
Tsit-khuán kāu thuànn-sòo ê tuā hun-tsú ē-tàng tsi-tshî Thóo-uī-jī Enceladus tē-hā khó-lîng ū sìnn-miā ê ká-suat, m̄-koh iáu bô-huat-tōo tsìng-bîng kóng i ū.

## [English] Fresh Tiger Stripes on Saturn's Enceladus
Do underground oceans vent through canyons on Saturn's moon Enceladus?
Long features dubbed tiger stripes are known to be [spewing ice][spewing ice] from the moon's icy interior into space, creating a cloud of fine ice particles over the moon's South Pole and creating [Saturn][Saturn 1]'s mysterious [E-ring][E-ring].
Evidence for this has come from the [robot Cassini spacecraft][robot Cassini spacecraft] that orbited [Saturn][Saturn 2] from 2004 to 2017.
[Pictured here][Pictured here], a high resolution image of [Enceladus][Enceladus 1] is shown from a close flyby.
The unusual surface features dubbed [tiger][tiger] stripes are visible in false-color blue.
Why [Enceladus][Enceladus 2] is active remains a mystery, as the neighboring moon [Mimas][Mimas], approximately the same size, appears [quite dead][quite dead].
An [analysis][analysis] of [ejected ice grains][ejected ice grains] has yielded evidence that complex organic molecules exist inside Enceladus.
These large carbon-rich [molecules bolster][molecules bolster] -- but do not prove -- that oceans under Enceladus' surface could [contain life][contain life].

## 詞彙學習（漢羅/POJ/KIP/華語/English）
- 【土星】Thó͘-chhiⁿ/Thóo-tshinn/土星/Saturn
- 【虎紋】hó͘-bûn/hóo-bûn/虎紋/tiger stripes
- 【土衛二 Enceladus】Thó͘-ūi-jī/Thóo-uī-jī/土衛二 Enceladus/Enceladus
- 【土衛一 Mimas】Thó͘-ūi-i̍t Mimas/Thóo-uī-i̍t Mimas/土衛一彌瑪斯/Mimas
- 【土星環】Thó͘-chhiⁿ-khoân/Thóo-tshinn-khuân/土星環/Saturn’s Ring
- 【E 環】E-khoân/E-khuân/E 環/E-ring
- 【Cassini 機器人太空船】Cassini Ke-khì-lâng Thài-khong-chûn/Cassini Ke-khì-lâng Thài-khong-tsûn/卡西尼機器人太空船/robotic Cassini spacecraft
- 【懸解析度】koân kái-sek-tô͘/kuân kái-sik-tôo/高解析度/high definition
- 【有機分子】iú-ki hun-chú/iú-ki hun-tsú/有機分子/organic molecules
- 【假色】ká-sek/ká-sik/假色/false-color
- 【炭素】thòaⁿ-sò͘/thuànn-sòo/碳/carbon
- 【死殗殗】sí-giān-giān/sí-giān-giān/死氣沉沉/quite dead

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[spewing ice]:https://apod.nasa.gov/apod/ap071013.html
[Saturn 1]:https://science.nasa.gov/saturn/
[E-ring]:https://apod.nasa.gov/apod/ap070327.html
[robot Cassini spacecraft]:https://science.nasa.gov/mission/cassini/
[Saturn 2]:http://en.wikipedia.org/wiki/Saturn
[Pictured here]:http://photojournal.jpl.nasa.gov/catalog/PIA06254
[Enceladus 1]:https://science.nasa.gov/saturn/moons/enceladus/
[tiger]:http://en.wikipedia.org/wiki/Tiger
[Enceladus 2]:http://apod.nasa.gov/cgi-bin/apod/apod_search?tquery=Enceladus
[Mimas]:https://apod.nasa.gov/apod/ap210531.html
[quite dead]:https://youtu.be/4vuW6tQ0218
[analysis]:https://www.nasa.gov/missions/cassini/new-organic-compounds-found-in-enceladus-ice-grains/
[ejected ice grains]:https://apod.nasa.gov/apod/ap170416.html
[molecules bolster]:https://gizmodo.com/the-discovery-of-complex-organic-molecules-on-saturn-s-1827173141
[contain life]:https://www.nasa.gov/missions/cassini/nasa-study-finds-life-sparking-energy-source-and-molecule-at-enceladus/

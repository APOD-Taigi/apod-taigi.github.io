---
title: 國際太空站 看著 ê 巨大噴流
date: 2024-08-13
publishdate: 2024-08-13T11:45:00+0800
tags: [free2share, 國際太空站, ISS, 爍爁, 巨大噴流, 電離層, 氣輝, 雷暴, 瞬間發光事件, TLE, 藍色噴流, 紅色精靈, 地平線]
hero: https://apod.nasa.gov/apod/image/2408/JetIss_Schmauss_960.jpg
summary: 頂個月初，太空人 Matthew Dominick tiàm 踅地球行 ê 國際太空站 頂懸 看著 地球邊緣 有一个無四常 ê 爍爁：巨大噴流。
---

{{% apod %}}

- 原始文章：[Giant Jet from the International Space Station](https://apod.nasa.gov/apod/ap240813.html)
- 影像來源：[NASA](https://www.nasa.gov/), [Expedition 71 Crew](https://www.nasa.gov/mission/expedition-71/), [JSC](https://www.nasa.gov/johnson/), [ESRS](https://eol.jsc.nasa.gov/ESRS/), [Matthew Dominick](https://www.nasa.gov/people/matthew-dominick/); 資料處理：[Simeon Schmauß](https://www.flickr.com/photos/semeion/)
- 天文相片：[2024 年 英仙座流星雨 kah 極光](https://www.facebook.com/media/set/?set=a.488496753878907&type=3)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 國際太空站 看著 ê 巨大噴流
地平線頂懸彼是啥物？
[頂個月初][last month]，太空人 [Matthew Dominick][Matthew Dominick] tiàm 踅地球行 ê [國際太空站][International Space Station] 頂懸 看著 地球邊緣 有一个無四常 ê 爍爁：巨大噴流。
相片倒爿 紅色 kah 藍色--ê，就是 這个能量足懸 ê 噴流。
[巨大噴流爍爁][Giant jet lightning] 是最近 23 年才知影 ê 現象。
大氣噴流 kah 暴雷有關，會向頂懸湠到 [地球 ê 電離層][Earth's ionosphere]。
[相片][the frame] 下底是 [地球 暗暝 ê 光][Earth at night]。
地球薄薄 ê 大氣，因為氣輝 ê 關係，發出 青色 ê 光。
咱看會著 [城市 ê 燈火][City lights]，有當時仔是清楚--ê，毋過若是中央有雲，就會變做 霧霧 ê 白光。
[相片][the frame] 頂懸 是 夜空中 遙遠 ê 天星。
[巨大噴流][gigantic jets] ê 性質 kah 其他形態 ê [瞬態發光事件][Transient Luminous Events] (TLE)，比論講 [藍色噴流][blue jets] kah [紅色精靈][red sprites] ê 關連，到今猶是一个 [熱門 ê 研究主題][active topic of research]。

## [POJ] Kok-chè Thài-khong-chām khòaⁿ--tio̍h ê Kī-tāi-phùn-liû
Tē-pêng-sòaⁿ téng-koân he sī siáⁿ-mih?
Téng kò goe̍h-chhe, thài-khong-jîn Matthew Dominick tiàm se̍h Tē-kiû kiâⁿ ê Kok-chè Thài-khong-chām téng-koân khòaⁿ-tio̍h Tē-kiû pian-iân ū chi̍t-ê bô sù-siông ê sih-nah: Kī-tāi-phùn-liû.
Siòng-phìⁿ tò-pêng âng-sek kah nâ-sek--ê, to̍h-sī chit-ê lêng-liōng chiok koân ê phùn-liû.
Kī-tāi-phùn-liû sih-nah sī chòe-kīn 23 nî chiah chai-iáⁿ ê hiān-siōng.
Tāi-khì phùn-liû kah pō-lûi ū koan, ē hiòng téng-koân thòaⁿ kàu Tè-kiû ê tiān-lī-chân.
Siòng-phìⁿ ē-té sī Tē-kiû àm-mê ê kng.
Tē-kiû po̍h-po̍h ê tāi-khì, in-ūi khì-hui ê koan-hē, hoat-chhut chhiⁿ-sek ê kng.
Lán khòaⁿ-ē-tio̍h siâⁿ-chhī ê teng-hóe, ū-tang-sî-á sī chheng-chhó--ê, m̄-koh nā-sī tiong-ng ū hûn, to̍h ē piàn-chò bū-bū ê pe̍h kng.
Siòng-phìⁿ téng-koân sī iā-khong tiong iâu-oán ê thiⁿ-chhiⁿ.
Kī-tāi-phùn-liû ê sèng-chit kah kî-thaⁿ hêng-thài ê Sūn-thài Hoat-kng Sū-kiāⁿ (TLE), pí-lūn-kóng Nâ-sek-phùn-liû kah Âng-sek-cheng-lêng ê koan-liân, kàu-taⁿ iáu-sī chi̍t-ê jia̍t-mn̂g ê gián-kiù chú-tê.

## [KIP] Kok-tsè Thài-khong-tsām khuànn--tio̍h ê Kī-tāi-phùn-liû
Tē-pîng-suànn tíng-kuân he sī siánn-mih?
Tíng kò gue̍h-tshe, thài-khong-jîn Matthew Dominick tiàm se̍h Tē-kiû kiânn ê Kok-tsè Thài-khong-tsām tíng-kuân khuànn-tio̍h Tē-kiû pian-iân ū tsi̍t-ê bô sù-siông ê sih-nah: Kī-tāi-phùn-liû.
Siòng-phìnn tò-pîng âng-sik kah nâ-sik--ê, to̍h-sī tsit-ê lîng-liōng tsiok kuân ê phùn-liû.
Kī-tāi-phùn-liû sih-nah sī tsuè-kīn 23 nî tsiah tsai-iánn ê hiān-siōng.
Tāi-khì phùn-liû kah pō-luî ū kuan, ē hiòng tíng-kuân thuànn kàu Tè-kiû ê tiān-lī-tsân.
Siòng-phìnn ē-té sī Tē-kiû àm-mê ê kng.
Tē-kiû po̍h-po̍h ê tāi-khì, in-uī khì-hui ê kuan-hē, huat-tshut tshinn-sik ê kng.
Lán khuànn-ē-tio̍h siânn-tshī ê ting-hué, ū-tang-sî-á sī tshing-tshó--ê, m̄-koh nā-sī tiong-ng ū hûn, to̍h ē piàn-tsò bū-bū ê pe̍h kng.
Siòng-phìnn tíng-kuân sī iā-khong tiong iâu-uán ê thinn-tshinn.
Kī-tāi-phùn-liû ê sìng-tsit kah kî-thann hîng-thài ê Sūn-thài Huat-kng Sū-kiānn (TLE), pí-lūn-kóng Nâ-sik-phùn-liû kah Âng-sik-tsing-lîng ê kuan-liân, kàu-tann iáu-sī tsi̍t-ê jia̍t-mn̂g ê gián-kiù tsú-tê.

## [English] Giant Jet from the International Space Station
What's that on the horizon?
When circling the Earth on the [International Space Station][International Space Station] early [last month][last month], astronaut [Matthew Dominick][Matthew Dominick] saw an unusual type of lightning just beyond the Earth's edge: a gigantic jet.
The powerful jet appears on the left of the [featured image][featured image] in red and blue.
[Giant jet lightning][Giant jet lightning] has only been known about for the past 23 years.
The atmospheric jets are associated with thunderstorms and extend upwards towards [Earth's ionosphere][Earth's ionosphere].
The lower part of [the frame][the frame] shows the [Earth at night][Earth at night], with Earth's thin atmosphere tinted green from airglow.
[City lights][City lights] are visible, sometimes resolved, but usually creating diffuse white glows in intervening clouds.
The top of [the frame][the frame] reveals distant stars in the dark night sky.
The nature of [gigantic jets][gigantic jets] and their possible association with other types of [Transient Luminous Events][Transient Luminous Events] (TLEs) such as [blue jets][blue jets] and [red sprites][red sprites] remains an [active topic of research][active topic of research].

## 詞彙學習（漢羅/POJ/KIP/華語/English）
- 【國際太空站】Kok-chè-thài-khong-chām/Kok-tsè-thài-khong-tsām/國際太空站/International Space Station (ISS)
- 【巨大噴流】Kī-tāi-phùn-liû/Kī-tāi-phùn-liû/巨大噴流/Gigantic jets
- 【地平線】tē-pêng-sòaⁿ/tē-pîng-suànn/地平線/horizon
- 【藍色噴流】nâ-sek-phùn-liû/nâ-sik-phùn-liû/藍色噴流/blue jet
- 【紅色精靈】âng-sek-cheng-lêng/âng-sik-tsing-lîng/紅色精靈/red sprite
- 【爍爁】sih-nah/sih-nah/閃電/lightning
- 【電離層】tiān-lî-chân/tiān-lî-tsân/電離層/ionosphere
- 【暴雷】pō-lûi/pō-luî/雷暴/thunderstorm
- 【氣輝】khì-hui/khì-hui/氣輝/airglow
- 【瞬態發光事件】Sūn-thài Hoat-kng Sū-kiāⁿ/Sūn-thài Huat-kng Sū-kiānn/瞬態發光事件/Transient Luminous Events (TLE)

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[International Space Station]:https://www.nasa.gov/international-space-station/
[last month]:https://en.wikipedia.org/wiki/SpaceX_Crew-8
[Matthew Dominick]:https://www.nasa.gov/people/matthew-dominick/
[featured image]:https://www.flickr.com/photos/semeion/53899529103/in/pool-apods/
[Giant jet lightning]:https://apod.nasa.gov/apod/ap160823.html
[Earth's ionosphere]:https://science.nasa.gov/earth/10-things-to-know-about-the-ionosphere/
[the frame]:https://eol.jsc.nasa.gov/SearchPhotos/photo.pl?mission=ISS071&roll=E&frame=319414
[Earth at night]:https://apod.nasa.gov/apod/ap121207.html
[City lights]:https://apod.nasa.gov/apod/ap130331.html
[the frame]:https://www.flickr.com/photos/frankie57pr/53877835585/
[gigantic jets]:https://en.wikipedia.org/wiki/Upper-atmospheric_lightning#Gigantic_jets
[Transient Luminous Events]:https://skybrary.aero/articles/transient-luminous-events-tles
[blue jets]:https://en.wikipedia.org/wiki/Upper-atmospheric_lightning#Blue_jets
[red sprites]:https://apod.nasa.gov/apod/ap231002.html
[active topic of research]:https://upload.wikimedia.org/wikipedia/commons/8/88/Example-dog-on-the-internet.png

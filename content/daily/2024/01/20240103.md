---
title: 紐西蘭天頂 ê 穩定極光紅弧
date: 2024-01-03
publishdate: 2024-01-03T11:45:00+0800
tags: [SAR 弧, 穩定極光紅弧, STEVE 極光, 速度增加的強熱輻射, 地磁風暴, 太陽風, 紮電粒子, 磁層, 酸素, 電離層, 激發, 紐西蘭]
hero: https://apod.nasa.gov/apod/image/2401/SarArcNz_McDonald_960.jpg
summary: 這个踅 tī 極光邊仔無四常 ê 紅光是啥物？伊是穩定極光紅弧 SAR。
---

{{% apod %}}

- 原始文章：[A SAR Arc from New Zealand](https://apod.nasa.gov/apod/ap240103.html)
- 影像來源 kah 版權：[Tristian McDonald](https://www.instagram.com/tristianmcdonaldphotography/); 文稿：[Tiffany Lewis](https://www.mtu.edu/physics/department/faculty/lewis/) ([Michigan Tech U.](https://www.mtu.edu/physics/))
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 紐西蘭天頂 ê 穩定極光紅弧
這个踅 tī 極光邊仔無四常 ê 紅光是啥物？
伊是 穩定極光紅弧 SAR。
[SAR 弧][SAR arc 1] 是真罕得看著，是 1954 年才知影，開始研究--ê。
這張 [闊幅相片][featured wide-angle photograph] 是 這個月初 tī [紐西蘭][New Zealand] [Poolburn][Poolburn] 發生一場足強 ê [地磁風暴][geomagnetic storm] ê 時陣翕著--ê。
有翕著完整 ê [SAR 弧][SAR arc 2]，kā 較捷看著 ê 青色 kah 紅色 極光 包 tī 內底。
是講 [SAR 弧][SAR arcs] 是按怎會形成，到今猶是一个 [研究主題][research]，毋過伊真有可能 kah [保護地球 ê 磁場][Earth's protective magnetic field] 有關係，磁場是 [地球][Earth] 內部 [熔去 ê 鐵][molten iron] 流動產生--ê。
這个磁場通常會 kā ùi 太陽風紮來 ê 紮電粒子 引導到地球 ê 南北極。
毋過，伊嘛會 tī 赤道附近箍 [一輾離子][ring of ions]，等 [太陽活動][solar activity] 較激烈 ê 時陣，就會當 ùi [磁層][magnetosphere] 提著能量。
這个 [離子][ion]環 內底 ê 高能電子，會 kah 比 [地球電離層][Earth's ionosphere] 內底普通 [極光][auroras] 較懸 ê 酸素相挵，激發酸素發出紅光。
[這馬咧進行 ê 研究][Ongoing research]，有揣著證據講，SAR 弧 [會當轉變做][can even transform] [茄仔色][purple and] kah 青色 ê [STEVE 極光][STEVE]。
STEVE ê 全名是「速度增加的強熱輻射」。

## [POJ] Niú-se-lân thiⁿ-téng ê Ún-tēng ke̍k-kng Âng-hô͘
Chit-ê se̍h tī ke̍k-kng piⁿ-á bô sù-siông ê âng-kng sī siáⁿ-mih?
I sī Ún-tēng ke̍k-kng Âng-hô͘ SAR.
SAR hô͘ sī chin hán-tit khòaⁿ--tio̍h, sī 1954 nî chiah chai-iáⁿ, khai-sí gián-kiù--ê.
Chit-tiuⁿ khoah-pak siòng-phìⁿ sī chit kò goe̍h-chhe tī Niú-se-lân Poolburn hoat-seng chi̍t tiûⁿ chiok kiông ê tē-chû hong-pō ê sî-chūn hip-tio̍h--ê.
Ū hip-tio̍h oân-chéng ê SAR hô͘, kā khah chia̍p khòaⁿ-tio̍h ê chheⁿ-sek kah âng-sek ke̍k-kng pau tī lāi-té.
Sī-kóng SAR hô͘ sī-án-chóaⁿ ē hêng-sêng, kàu-taⁿ iáu-sī chi̍t-ê gián-kiù chú-tê, m̄-koh i chin ū khó-lêng kah pó-hō͘ Tē-kiû ê chû-tiûⁿ ū koan-hē, chû-tiûⁿ sī Tē-kiû lōe-pō͘ iûⁿ khì ê thih liû-tōng sán-seng--ê.
Chit-ê chû-tiûⁿ thong-siông ē kā ùi thài-iông-hong chah--lâi ê chah tiān lia̍p-chú ín-tō kàu Tè-kiû ê lâm-pak-ke̍k.
M̄-koh, i mā ē tī chhek-tō hù-kīn kho͘ chi̍t liàn lî-chú, tán Thài-iông oa̍h-tāng khah kek-lia̍t ê sî-chūn, to̍h ē-tàng ùi chû-chân the̍h-tio̍h lêng-liōng.
Chit-ê lî-chú-khoân lāi-té ê ko-lêng tiān-chú, ē kah pí Tē-kiû tiān-lî-chân lāi-té phó͘-thong ke̍k-kng khah koân ê sàng-sò͘ sio-lòng, kek-hoat sàng-sò͘ hoat-chhut âng-kng.
Chit-má leh chìn-hêng ê gián-kiù, ū chhōe-tio̍h chèng-kì kóng, SAR hô͘ ē-tàng choán-piàn-chò kiô-á-sek kah chheⁿ-sek ê STEVE ke̍k-kng.
STEVE ê choân miâ sī "Sok-tō͘ Cheng-ka ê kiông Jia̍t-hok-siā".

## [KIP] Niú-se-lân thinn-tíng ê Ún-tīng ki̍k-kng Âng-hôo
Tsit-ê se̍h tī ki̍k-kng pinn-á bô sù-siông ê âng-kng sī siánn-mih?
I sī Ún-tīng ki̍k-kng Âng-hôo SAR.
SAR hôo sī tsin hán-tit khuànn--tio̍h, sī 1954 nî tsiah tsai-iánn, khai-sí gián-kiù--ê.
Tsit-tiunn khuah-pak siòng-phìnn sī tsit kò gue̍h-tshe tī Niú-se-lân Poolburn huat-sing tsi̍t tiûnn tsiok kiông ê tē-tsû hong-pō ê sî-tsūn hip-tio̍h--ê.
Ū hip-tio̍h uân-tsíng ê SAR hôo, kā khah tsia̍p khuànn-tio̍h ê tshenn-sik kah âng-sik ki̍k-kng pau tī lāi-té.
Sī-kóng SAR hôo sī-án-tsuánn ē hîng-sîng, kàu-tann iáu-sī tsi̍t-ê gián-kiù tsú-tê, m̄-koh i tsin ū khó-lîng kah pó-hōo Tē-kiû ê tsû-tiûnn ū kuan-hē, tsû-tiûnn sī Tē-kiû luē-pōo iûnn khì ê thih liû-tōng sán-sing--ê.
Tsit-ê tsû-tiûnn thong-siông ē kā uì thài-iông-hong tsah--lâi ê tsah tiān lia̍p-tsú ín-tō kàu Tè-kiû ê lâm-pak-ki̍k.
M̄-koh, i mā ē tī tshik-tō hù-kīn khoo tsi̍t liàn lî-tsú, tán Thài-iông ua̍h-tāng khah kik-lia̍t ê sî-tsūn, to̍h ē-tàng uì tsû-tsân the̍h-tio̍h lîng-liōng.
Tsit-ê lî-tsú-khuân lāi-té ê ko-lîng tiān-tsú, ē kah pí Tē-kiû tiān-lî-tsân lāi-té phóo-thong ki̍k-kng khah kuân ê sàng-sòo sio-lòng, kik-huat sàng-sòo huat-tshut âng-kng.
Tsit-má leh tsìn-hîng ê gián-kiù, ū tshuē-tio̍h tsìng-kì kóng, SAR hôo ē-tàng tsuán-piàn-tsò kiô-á-sik kah tshenn-sik ê STEVE ki̍k-kng.
STEVE ê tsuân miâ sī "Sok-tōo Tsing-ka ê kiông Jia̍t-hok-siā".

## [English] A SAR Arc from New Zealand
What is that unusual red halo surrounding this aurora?
It is a Stable Auroral Red (SAR) arc.
[SAR arc][SAR arc 1]s are rare and have only been acknowledged and studied since 1954.
The [featured wide-angle photograph][featured wide-angle photograph], capturing nearly an entire [SAR arc][SAR arc 2] surrounding more common green and red aurora, was taken earlier this month from [Poolburn][Poolburn], [New Zealand][New Zealand], during an especially energetic [geomagnetic storm][geomagnetic storm].
Why [SAR arcs][SAR arcs] form remains a topic of [research][research], but is likely related to [Earth's protective magnetic field][Earth's protective magnetic field], a field created by [molten iron][molten iron] flowing deep inside the [Earth][Earth].
This magnetic field usually redirects incoming charged particles from the [Sun's wind][Sun's wind] toward the Earth's poles.
However, it also traps a [ring of ions][ring of ions] closer to the equator, where they can gain energy from the [magnetosphere][magnetosphere] during high [solar activity][solar activity].
The energetic electrons in this [ion][ion] ring can collide with and excite oxygen higher in [Earth's ionosphere][Earth's ionosphere] than typical [auroras][auroras], causing the oxygen to glow red.
[Ongoing research][Ongoing research] has uncovered evidence that a red SAR arc [can even transform][can even transform] into a [purple and][purple and] green [STEVE][STEVE].

## 詞彙學習（漢羅/POJ/KIP/華語/English）
- 【SAR 弧】SAR hô͘/SAR hôo/SAR 弧/SAR arc
- 【穩定極光紅弧】Ún-tēng Ke̍k-kng Âng-hô͘/Ún-tīng Ki̍k-kng Âng-hôo/穩定極光紅弧/Stable Auroral Red (SAR) arc
- 【STEVE 極光】STEVE ke̍k-kng//STEVE 極光/STEVE
- 【速度增加的強熱輻射】Sok-tō͘ Cheng-ka ê Kiông Jia̍t-hok-siā/Sok-tōo Tsing-ka ê Kiông Jia̍t-hok-siā/速度增加的強熱輻射/Strong Thermal Emission Velocity Enhancement (STEVE)- 【地磁風暴】//地磁風暴/
- 【太陽風】thài-iông-hong/thài-iông-hong/太陽風/solar wind
- 【地磁風暴】tē-chû hong-pō/tē-tsû hong-pō/地磁風暴/geomagnetic storm
- 【紮電粒子】chah-tiān lia̍p-chú/tsah-tiān lia̍p-tsú/帶電粒子/charged partical
- 【磁層】chû-chân/tsû-tsân/磁層/magnetosphere
- 【酸素】sàng-sò͘/sàng-sòo/氧/oxygen
- 【極光】ke̍k-kng/ki̍k-kng/極光/aurora
- 【電離層】tiān-lî-chân/tiān-lî-tsân/電離層/ionosphere
- 【激發】kek-hoat/kik-huat/激發/excite
- 【紐西蘭】Niú-se-lân/Niú-se-lân/紐西蘭/New Zealand

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[SAR arc 1]:https://www.windows2universe.org/glossary/aurora_SARARC.html
[featured wide-angle photograph]:https://www.instagram.com/p/C0e1DEXPQzR/
[SAR arc 2]:https://apod.nasa.gov/apod/ap231111.html
[Poolburn]:https://youtu.be/DLxQsUAXKag
[New Zealand]:https://en.wikipedia.org/wiki/New_Zealand
[geomagnetic storm]:https://en.wikipedia.org/wiki/Geomagnetic_storm
[SAR arcs]:https://spaceweatherarchive.com/2021/11/22/3308/
[research]:https://agupubs.onlinelibrary.wiley.com/doi/full/10.1002/2015JA021722
[Earth's protective magnetic field]:https://science.nasa.gov/science-research/planetary-science/earths-magnetosphere/
[molten iron]:https://physics.stackexchange.com/questions/385388/even-if-molten-iron-is-ionized-spins-how-does-it-make-a-mag-field
[Earth]:https://spaceplace.nasa.gov/menu/earth/
[Sun's wind]:https://apod.nasa.gov/apod/ap000318.html
[ring of ions]:https://en.wikipedia.org/wiki/Ring_current
[magnetosphere]:https://science.nasa.gov/heliophysics/focus-areas/magnetosphere-ionosphere/
[solar activity]:https://apod.nasa.gov/apod/ap160731.html
[ion]:https://en.wikipedia.org/wiki/Ion
[Earth's ionosphere]:https://science.nasa.gov/earth/10-things-to-know-about-the-ionosphere/
[auroras]:https://apod.nasa.gov/apod/ap230730.html
[Ongoing research]:https://agupubs.onlinelibrary.wiley.com/doi/full/10.1029/2022GL101205
[can even transform]:https://allthingslearning.files.wordpress.com/2011/10/dogs_surprised.jpg
[purple and]:https://apod.nasa.gov/apod/ap230927.html
[STEVE]:https://eos.org/research-spotlights/from-sar-arc-to-steve-an-atmospheric-evolution

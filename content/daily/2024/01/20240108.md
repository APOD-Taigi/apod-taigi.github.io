---
title: 金星 ê 相位
date: 2024-01-08
publishdate: 2024-01-08T11:45:00+0800
tags: [金星, 相位, 月圓, 月眉, 頂膨月, 視寸尺, 雙筒千里鏡, 天文望遠鏡, 縮時攝影]
hero: https://apod.nasa.gov/apod/image/2401/VenusPhases_Gonzales_960.jpg
summary: 金星就親像月娘，會出現完整 ê 圓盤，薄薄 ê 月眉形，kah 這兩款之間 ê 形態。
---

{{% apod %}}

- 原始文章：[The Phases of Venus](https://apod.nasa.gov/apod/ap240108.html)
- 影像來源 kah [許可][License]：[Stéphane Gonzales](https://www.flickr.com/people/stephane-gonzalez/)
- 免費 ê APOD 課程：[January 9, 2024 to the Amateur Astronomers of Association of New York](https://aaa.org/event/2023-astronomy-picture-of-the-day/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 金星 ê 相位
金星有相位 ê 變化。
[金星][Venus 1] 就親像月娘，會出現完整 ê 圓盤，薄薄 ê [月眉形][crescent]，kah 這兩款之間 ê 形態。
金星定定是 [日落了後][post-sunset]，抑是 [日出進前][pre-sunrise]，天頂上光 ê 天體。
毋過，伊傷細粒矣，一般是愛用雙筒千里鏡 抑是 細台天文望遠鏡，才有法度看清楚伊這馬 ê 相位是佗一款。
這場 [縮時攝影系列相片][featured time-lapse sequence]，是 2015 年 開 6 個月 ê 時間，tī [法國][France] [Charente-Maritime][Charente-Maritime] 省 ê Surgères 翕--ê。
毋但有翕著金星相位 ê 變化，嘛有翕著伊視寸尺 ê 改變。
[金星][Venus 2] 若是出現 tī 離地球較遠 ê 太陽後壁彼爿，伊看起來就會較細粒，而且是月圓相。
[金星 kah 地球][Venus and Earth] 若是攏出現 tī 太陽仝這爿，[伊看起來][Venus appears] 就會較大粒，毋過會是月眉相。
[這個月 ê 金星][This month Venus] 會 tī 天光進前出現，會是 [頂][waxing][膨月][gibbous] ê [相位][phases 2]。

## [POJ] Kim-chheⁿ ê Siòng-ūi
Kim-chheⁿ ū siòng-ūi ê piàn-hòa.
Kim-chheⁿ to̍h chhin-chhiūⁿ goe̍h-niû, ē chhut-hiān oân-chéng ê îⁿ-pôaⁿ, po̍h-po̍h ê goe̍h-bâi-hêng, kah chit nn̄g khoán chi-kan ê hêng-thài.
Kim-chheⁿ tiāⁿ-tiāⁿ sī ji̍t-lo̍h liáu-āu, ia̍h-sī ji̍t-chhut chìn-chêng, thiⁿ-téng siōng kng ê thian-thé.
M̄-koh, i siuⁿ sè-lia̍p ah, it-poaⁿ sī ài iōng siang-tâng chhian-lí-kiàⁿ ia̍h-sī sè-tâi thian-bûn bōng-oán-kiàⁿ, chiah ū-hoat-tō͘ khòaⁿ-chheng-chhó i chit-má ê siòng-ūi sī toh chi̍t-khoán.
Chit-tiûⁿ sok-sî-liap-iáⁿ hē-lia̍t siòng-phìⁿ, sī 2015 nî khui 6 kò goe̍h ê sî-kan,tī Hoat-kok Charente Maritime séng ê Surgères hip--ê.
M̄-nā ū hip-tio̍h Kim-chheⁿ siòng-ūi ê piàn-hòa, mā ū hip-tio̍h i sī-chhùn-chhioh ê kái-piàn.
Kim-chheⁿ nā-sī chhut-hiān tī lī Tē-kiû khah hn̄g ê Thài-iông āu-piah hit-pêng, i khòaⁿ-khí-lâi to̍h ē khah sè-lia̍p, jî-chhiáⁿ sī goe̍h-îⁿ siòng.
Kim-chheⁿ kah Tē-kiû nā-sī lóng chhut-hiān tī Thài-iông kāng chit-pêng,i khòaⁿ--khí-lâi to̍h ē khah tōa-lia̍p, m̄-koh ē sī goe̍h-bâi siòng.
Chit kò goe̍h ê Kim-chheⁿ ē tī thiⁿ-kng chìn-chêng chhut-hiān, ē sī téng-phòng-goe̍h ê siòng-ūi.

## [KIP] Kim-tshenn ê Siòng-uī
Kim-tshenn ū siòng-uī ê piàn-huà.
Kim-tshenn to̍h tshin-tshiūnn gue̍h-niû, ē tshut-hiān uân-tsíng ê înn-puânn, po̍h-po̍h ê gue̍h-bâi-hîng, kah tsit nn̄g khuán tsi-kan ê hîng-thài.
Kim-tshenn tiānn-tiānn sī ji̍t-lo̍h liáu-āu, ia̍h-sī ji̍t-tshut tsìn-tsîng, thinn-tíng siōng kng ê thian-thé.
M̄-koh, i siunn sè-lia̍p ah, it-puann sī ài iōng siang-tâng tshian-lí-kiànn ia̍h-sī sè-tâi thian-bûn bōng-uán-kiànn, tsiah ū-huat-tōo khuànn-tshing-tshó i tsit-má ê siòng-ūi sī toh tsi̍t-khuán.
Tsit-tiûnn sok-sî-liap-iánn hē-lia̍t siòng-phìnn, sī 2015 nî khui 6 kò gue̍h ê sî-kan,tī Huat-kok Charente Maritime síng ê Surgères hip--ê.
M̄-nā ū hip-tio̍h Kim-tshenn siòng-uī ê piàn-huà, mā ū hip-tio̍h i sī-tshùn-tshioh ê kái-piàn.
Kim-tshenn nā-sī tshut-hiān tī lī Tē-kiû khah hn̄g ê Thài-iông āu-piah hit-pîng, i khuànn-khí-lâi to̍h ē khah sè-lia̍p, jî-tshiánn sī gue̍h-înn siòng.
Kim-tshenn kah Tē-kiû nā-sī lóng tshut-hiān tī Thài-iông kāng tsit-pîng,i khuànn--khí-lâi to̍h ē khah tuā-lia̍p, m̄-koh ē sī gue̍h-bâi siòng.
Tsit kò gue̍h ê Kim-tshenn ē tī thinn-kng tsìn-tsîng tshut-hiān, ē sī tíng-phòng-gue̍h ê siòng-uī.

## [English] The Phases of Venus
Venus goes through [phases][phases 1].
Just like our Moon, [Venus][Venus 1] can appear as a full circular disk, a thin [crescent][crescent], or anything in between.
Venus, frequently the brightest object in the [post-sunset][post-sunset] or [pre-sunrise][pre-sunrise] sky, appears so small, however, that it usually requires binoculars or a small telescope to clearly see its current phase.
The [featured time-lapse sequence][featured time-lapse sequence] was taken over the course of six months in 2015 from Surgères, [Charente-Maritime][Charente-Maritime], [France][France], and shows not only how Venus changes phase, but changes angular size as well.
When [Venus][Venus 2] is on the far side of the Sun from the Earth, it appears angularly smallest and nearest to full phase, while when [Venus and Earth][Venus and Earth] are on the same side of the Sun, [Venus appears][Venus appears] larger, but as a crescent.
[This month Venus][This month Venus] rises before dawn in [waxing][waxing] [gibbous][gibbous] [phases][phases 2].

## 詞彙學習（漢羅/POJ/KIP/華語/English）
- 【金星】Kim-chheⁿ/Kim-tshenn/金星/Venus
- 【相位】siòng-ūi/siòng-uī/相位/Phases
- 【月圓】goe̍h-îⁿ/gue̍h-înn/滿月/full moon
- 【月眉】goe̍h-bâi/gue̍h-bâi/新月/crescent
- 【頂膨月】téng-phòng-goe̍h/tíng-phòng-gue̍h/盈凸月/waxing gibbous
- 【視寸尺】sī-chhùn-chhioh/sī-tshùn-tshioh/視尺寸/angular size
- 【雙筒千里鏡】siang-tâng chhian-lí-kiàⁿ/siang-tâng tshian-lí-kiànn/雙筒望遠鏡/binoculars
- 【天文望遠鏡】thian-bûn bōng-oán-kiàⁿ/thian-bûn bōng-uán-kiànn/天文望遠鏡/telescope
- 【縮時攝影】sok-sî-liap-iáⁿ/sok-sî-liap-iánn/縮時攝影/time-lapse

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[phases 1]:https://en.wikipedia.org/wiki/Phases_of_Venus
[Venus 1]:https://science.nasa.gov/venus/
[crescent]:https://apod.nasa.gov/apod/ap230826.html
[post-sunset]:https://apod.nasa.gov/apod/ap230102.html
[pre-sunrise]:https://apod.nasa.gov/apod/ap160130.html
[featured time-lapse sequence]:https://www.iau.org/public/images/detail/ann23043a/
[Charente-Maritime]:https://youtu.be/nAlTvNII1O8
[France]:https://en.wikipedia.org/wiki/France
[Venus 2]:https://apod.nasa.gov/cgi-bin/apod/apod_search?tquery=Venus
[Venus and Earth]:https://earthsky.org/astronomy-essentials/five-petals-of-venus/
[Venus appears]:https://img.freepik.com/premium-photo/adorable-striped-cat-looking-up-cat-portrait-close-up_199743-10939.jpg
[This month Venus]:https://earthsky.org/upl/2023/01/Venus-elongation-north-sunrise-2023-Guy-Ottewell.jpg
[waxing]:https://spaceplace.nasa.gov/moon-phases/
[gibbous]:https://apod.nasa.gov/apod/ap231112.html
[phases 2]:https://spaceplace.nasa.gov/moon-phases/

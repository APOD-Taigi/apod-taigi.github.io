---
title: 你應該看會著 ê 獵戶座
date: 2024-01-16
publishdate: 2024-01-16T11:45:00+0800
tags: [獵戶座, 紅巨星, 參宿四, 超巨星, 參宿七, 參宿五, 獵戶座星雲, Barnard 環]
hero: https://apod.nasa.gov/apod/image/2401/OrionMcc_Guzzini_960_annotated.jpg
summary: 就算伊是天頂上好認 ê 星群之一，這个是比你所看著 ê 獵戶座閣較完整。
categories: [podcast]
vocals: [草莓大福]
---

{{% apod %}}

- 原始文章：[The Orion You Can Almost See](https://apod.nasa.gov/apod/ap240116.html)
- 影像來源 kah [版權][copyright]：[Michele Guzzini](https://www.instagram.com/micheleguzzini/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "cluh6s8g00rwl01x7awn2b85v" >}}

## [漢羅] 你應該看會著 ê 獵戶座
你敢捌這个星座？
就算伊是天頂 [上好認 ê 星群之一][most recognizable star groupings]，[這个][this] 是比 [你所看著 ê 獵戶座閣較完整][more full Orion]。
這張是用數位 kha-mé-lah 對 獵戶座 長時間感光了後 閣 [處理過][post-processing] ê 影像。
這張影像倒爿頂懸上光彼粒，是低溫紅色 ê [紅巨星][red giant] [參宿四][Betelgeuse]。
[獵戶座][Orion] 內底有足濟高溫藍色恆星，包括正爿下底 ê [超巨星][supergiant] [參宿七][Rigel]、kah 伊平光 ê 參宿四、閣有正爿頂懸 ê [參宿五][Bellatrix]。
[獵戶座皮帶][Orion's belt]  頂懸彼三粒星，離咱 [差不多][all about] 有 1500 [光年][light-years] 遠。
In 是 ùi 獵戶座內底 ê 研究足濟 ê [星際雲][interstellar clouds] 內底 生出來--ê。
獵戶座皮帶下底有一片霧霧 ê 光斑，[你可能知影][look familiar]，伊就是 [獵戶座星雲][Orion's Nebula]，是恆星 ê 托兒所。
上落尾是 [目睭][unaided eye] 勉強看會著，毋過真引人注意 ê [Barnard 環][Barnard's Loop]。
這是一个 踅 tī 獵戶座皮帶四箍圍仔 ê 大型氣體發射星雲，是 100 年前獵戶座先鋒攝影師 [E. E. Barnard][E. E. Barnard] 發現--ê。

## [POJ] Lí èng-kai khòaⁿ-ē-tio̍h ê La̍h-hō͘-chō
Lí kám bat chit-ê seng-chō?
Tō-sǹg i sī thiⁿ-téng siōng-hó jīn ê seng-kûn chi-it, chit-ê sī pí lí só͘ khòaⁿ-tio̍h ê La̍h-hō͘-chō koh-khah oân-chéng.
Chit-tiuⁿ sī iōng sò͘-ūi kha-mé-lah tùi La̍h-hō͘-chō tn̂g sî-kan kám-kng liáu-āu koh chhú-lí kòe ê iáⁿ-siōng.
Chit-tiuⁿ iáⁿ-siōng tò-pêng téng-koân siōng kng hit-lia̍p, sī kē-un âng-sek ê âng-kū-chheⁿ Sam-siù-sù.
La̍h-hō͘-chō lāi-té ū chiok chē ko-un nâ-sek hêng-chheⁿ, pau-koat chiàⁿ-pêng ē-té ê chhiau-kū-chheⁿ Sam-siù-chhit, kah i pêⁿ kng ê Sam-siù-sù, koh-ū chiàⁿ-pêng téng-koân ê Sam-siù-ngó͘.
La̍h-hō͘-chō phôe-tòa téng-koân hit saⁿ lia̍p chheⁿ, lī lán chha-put-to ū 1500 kng-nî hn̄g.
In sī ùi La̍h-hō͘-chō lāi-té ê gián-kiù chiok chē ê seng-chè-hûn lāi-té seⁿ--chhut-lâi--ê.
La̍h-hō͘-chō phôe-tòa ē-té ū chi̍t-phiàn bū-bū ê kng-pan, lí khó-lêng chai-iáⁿ, i to̍h-sī La̍h-hō͘-chō seng-hûn, sī hêng-chheⁿ ê thok-jî-só͘.
Siōng-lo̍h-bóe sī ba̍k-chiu bián-kióng khòaⁿ-ē-tio̍h, m̄-koh chin ín lâng chù-ì ê Barnard khoân.
Che-sī chi̍t-ê se̍h tī La̍h-hō͘-chō phôe-tòa sì-kho͘-ûi-á ê tōa-hêng khì-thé hoat-siā seng-hûn, sī 100 nî-chêng La̍h-hō͘-chō sian-hong liap-iáⁿ-su E. E. Barnard hoat-hiān--ê.

## [KIP] Lí ìng-kai khuànn-ē-tio̍h ê La̍h-hōo-tsō
Lí kám bat tsit-ê sing-tsō?
Tō-sǹg i sī thinn-tíng siōng-hó jīn ê sing-kûn tsi-it, tsit-ê sī pí lí sóo khuànn-tio̍h ê La̍h-hōo-tsō koh-khah uân-tsíng.
Tsit-tiunn sī iōng sòo-uī kha-mé-lah tuì La̍h-hōo-tsō tn̂g sî-kan kám-kng liáu-āu koh tshú-lí kuè ê iánn-siōng.
Tsit-tiunn iánn-siōng tò-pîng tíng-kuân siōng kng hit-lia̍p, sī kē-un âng-sik ê âng-kū-tshenn Sam-siù-sù.
La̍h-hōo-tsō lāi-té ū tsiok tsē ko-un nâ-sik hîng-tshenn, pau-kuat tsiànn-pîng ē-té ê tshiau-kū-tshenn Sam-siù-tshit, kah i pênn kng ê Sam-siù-sù, koh-ū tsiànn-pîng tíng-kuân ê Sam-siù-ngóo.
La̍h-hōo-tsō phuê-tuà tíng-kuân hit sann lia̍p tshenn, lī lán tsha-put-to ū 1500 kng-nî hn̄g.
In sī uì La̍h-hōo-tsō lāi-té ê gián-kiù tsiok tsē ê sing-tsè-hûn lāi-té senn--tshut-lâi--ê.
La̍h-hōo-tsō phuê-tuà ē-té ū tsi̍t-phiàn bū-bū ê kng-pan, lí khó-lîng tsai-iánn, i to̍h-sī La̍h-hōo-tsō sing-hûn, sī hîng-tshenn ê thok-jî-sóo.
Siōng-lo̍h-bué sī ba̍k-tsiu bián-kióng khuànn-ē-tio̍h, m̄-koh tsin ín lâng tsù-ì ê Barnard khuân.
Tse-sī tsi̍t-ê se̍h tī La̍h-hōo-tsō phuê-tuà sì-khoo-uî-á ê tuā-hîng khì-thé huat-siā sing-hûn, sī 100 nî-tsîng La̍h-hōo-tsō sian-hong liap-iánn-su E. E. Barnard huat-hiān--ê.

## [English] The Orion You Can Almost See
Do you recognize this constellation?
Although it is one of the [most recognizable star groupings][most recognizable star groupings] on the sky, [this][this] is a [more full Orion][more full Orion] than you can see -- an Orion only revealed with long exposure digital camera imaging and [post-processing][post-processing].
Here the cool [red giant][red giant] [Betelgeuse][Betelgeuse] takes on a strong orange tint as the brightest star on the upper left.
[Orion][Orion]'s hot blue stars are numerous, with [supergiant][supergiant] [Rigel][Rigel] balancing Betelgeuse on the lower right, and [Bellatrix][Bellatrix] at the upper right.
Lined up in [Orion's belt][Orion's belt] are three stars [all about][all about] 1,500 [light-years][light-years] away, born from the constellation's well-studied [interstellar clouds][interstellar clouds].
Just below Orion's belt is a bright but fuzzy patch that might also [look familiar][look familiar] -- the stellar nursery known as [Orion's Nebula][Orion's Nebula].
Finally, just barely visible to the [unaided eye][unaided eye] but quite striking here is [Barnard's Loop][Barnard's Loop] -- a huge gaseous emission nebula surrounding Orion's Belt and Nebula discovered over 100 years ago by the pioneering Orion photographer [E. E. Barnard][E. E. Barnard].

## 詞彙學習

|漢羅|POJ|KIP|華語|English|
|-|-|-|-|-|
|獵戶座|La̍h-hō͘-chō|La̍h-hōo-tsō|獵戶座|Orion|
|獵戶座星雲|La̍h-hō͘-chō Seng-hûn|La̍h-hōo-tsō Sing-hûn|獵戶座星雲|Orion nebula|
|紅巨星|âng-chhiau-kū-chheⁿ|âng-chhiau-kū-chheⁿ|紅巨星|red giant|
|超巨星|chhiau-kū-chheⁿ|tshiau-kū-tshenn|超巨星|supergiant|
|參宿四|Sam-siù-sù|Sam-siù-sù|參宿四|Betelgeuse|
|參宿五|Sam-siù-ngó͘|Sam-siù-ngóo|參宿五|Bellatrix|
|參宿七|Sam-siù-chhit|Sam-siù-tshit|參宿七|Rigel|
|Barnard 環|Barnard khoân|Barnard khoân|巴納德環路|Barnard's Loop|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[most recognizable star groupings]:https://en.wikipedia.org/wiki/Orion_(constellation)
[this]:https://www.instagram.com/p/C1Pz_MdIEmN/
[more full Orion]:https://apod.nasa.gov/apod/ap151123.html
[post-processing]:https://media.snopes.com/2009/01/rand.jpg
[red giant]:https://en.wikipedia.org/wiki/Red_giant
[Betelgeuse]:https://apod.nasa.gov/apod/ap100106.html
[Orion]:https://universe.nasa.gov/news/147/discovering-the-universe-through-the-constellation-orion/
[supergiant]:https://en.wikipedia.org/wiki/Supergiant_star
[Rigel]:https://apod.nasa.gov/apod/ap180115.html
[Bellatrix]:http://earthsky.org/tonight/bellatrix-orions-third-brightest-means-female-warrior
[Orion's belt]:https://apod.nasa.gov/apod/ap170604.html
[all about]:https://www.youtube.com/watch?v=lD-5ZOipE48
[light-years]:https://spaceplace.nasa.gov/light-year/
[interstellar clouds]:http://astronomy.swin.edu.au/cosmos/I/Interstellar+Gas+Cloud
[look familiar]:https://www.youtube.com/watch?v=-EjukzL-bJc
[Orion's Nebula]:https://apod.nasa.gov/apod/ap171129.html
[unaided eye]:https://www.aoa.org/patients-and-public/resources-for-teachers/how-your-eyes-work
[Barnard's Loop]:https://en.wikipedia.org/wiki/Barnard%27s_Loop
[E. E. Barnard]:https://en.wikipedia.org/wiki/Edward_Emerson_Barnard

---
title: NGC 1232：偉大設計 ê 捲螺仔星系
date: 2024-01-01
publishdate: 2024-01-01T11:45:00+0800
tags: [free2share, NGC 1232, 捲螺仔星系, 捲螺仔手骨, 極大望遠鏡陣列, 開放星團, 星系, 星際塗粉, 烏暗物質]
hero: https://apod.nasa.gov/apod/image/2401/ngc1232b_vlt_960.jpg
summary: 星系會遮爾迷人，毋但是因為伊看會著 ê 部份，閣有伊看袂著 ê 部份。
categories: [podcast]
vocals: [阿錕]
---

{{% apod %}}

- 原始文章：[NGC 1232: A Grand Design Spiral Galaxy](https://apod.nasa.gov/apod/ap240101.html)
- 影像來源：[FORS](https://www.eso.org/sci/facilities/paranal/instruments/fors/), [8.2-meter VLT Antu](https://www.eso.org/projects/vlt/), [ESO](https://www.eso.org/)
- 免費 ê APOD 課程：[January 9, 2024 to the Amateur Astronomers of Association of New York](https://aaa.org/event/2023-astronomy-picture-of-the-day/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "cls3fyow103f201ut6cic2c70" >}}

## [漢羅] NGC 1232：偉大設計 ê 捲螺仔星系
[星系][Galaxies] 會遮爾迷人，毋但是因為看會著 ê 部份，閣有看袂著 ê 部份。
這个 [極大望遠鏡陣列][Very Large Telescopes] ê 其中一台 [翕 ê][captured] [大捲螺仔][Grand spiral] 星系 [NGC 1232][NGC 1232] ê 細節，就是一个袂䆀 ê 例。
看會著 ê 部份主要是幾若百萬粒 [光爍爍 ê 恆星][bright stars] kah 烏暗 [塗粉][dust]，in 攏去予重力搝 tī 捲螺仔手骨內底，做伙踅星系中心行。
咱會當 tī 捲螺仔手骨頂懸看著 [開放星團][Open clusters] kah 伊內底光爍爍 ê 藍色恆星，閣有 tī in 中央，由實密 ê 星際 [塗粉][dust] 形成 ê [烏暗帶][dark lanes]。
另外閣有 [較看無][Less visible]，毋過猶量會著 ê 幾若十億粒較暗 ê 恆星 kah 大量 ê [星際氣體][interstellar gas]。
遮爾懸 ê 質量，做伙控制 [星系][galaxy] 中心 ê 動力。
這馬 ê 主流理論暗示講，其實有閣較 [大量][greater amounts] ê 物質咱是看袂著，in ê 型態咱嘛猶毋知。
目前 ê 假設是講，[烏暗物質][dark matter] 是四界攏是，一部份是用來解說外部星系 可見物質 ê [運動][motions]。

## [POJ] NGC 1232: Úi-tāi siat-kè ê Kńg-lê-á seng-hē
Seng-hē ē chiah-nī bê-lâng, m̄-nā sī in-ūi khòaⁿ-ē-tio̍h ê pō͘-hūn, koh-ū khòaⁿ bē-tio̍h ê pō͘-hūn.
Chit-ê Ke̍k-tōa Bōng-oán-kiàⁿ Tīn-lia̍t ê kî-tiong chi̍t tâi hip ê tōa kńg-lê-á seng-hē NGC 1232 ê sè-chiat, to̍h-sī chi̍t-ê bē-bái ê lē.
Khòaⁿ-ē-tio̍h ê pō͘-hūn chú-iàu sī kúi-nā pah-bān lia̍p kng-sih-sih ê hêng-chheⁿ kah o͘-àm thô͘-hún, in lóng khì hō͘ tiōng-le̍k giú tī kńg-lê-á chhiú-kut lāi-té, chò-hóe se̍h seng-hē tiong-sim kiâⁿ.
Lán ē-tàng tī kńg-lê-á chhiú-kut téng-koân khòaⁿ-tio̍h khai-hòng seng-thoân kah i lāi-té kng-sih-sih ê nâ-sek hêng-chheⁿ, koh-ū tī in tiong-ng, iû cha̍t-ba̍t ê seng-chè thô͘-hún hêng-sêng ê o͘-àm-tòa.
Lēng-gōa koh-ū khah khòaⁿ-bô, m̄-koh iáu niû ē tio̍h ê kúi-nā cha̍p-ek lia̍p khah àm ê hêng-chheⁿ kah tāi-liōng ê seng-chè khì-thé.
Chiah-nī koân ê chit-liōng, chò-hóe khòng-chè seng-hē tiong-sim ê tōng-le̍k.
Chit-má ê chú-liû lí-lūn àm-sī kóng, kî-si̍t ū koh-khah tāi-liōng ê bu̍t-chit lán sī khòaⁿ bē-tio̍h, in ê hêng-thài lán mā iáu m̄-chai.
Bo̍k-chiân ê ká-siat sī-kóng, o͘-àm bu̍t-chit sī sì-kè lóng sī, chi̍t-pō͘-hūn sī iōng-lâi kái-soeh gōa-pō͘ seng-hē khó-kiàn bu̍t-chit ê ūn-tōng.

## [KIP] NGC 1232: Uí-tāi siat-kè ê Kńg-lê-á sing-hē
Sing-hē ē tsiah-nī bê-lâng, m̄-nā sī in-uī khuànn-ē-tio̍h ê pōo-hūn, koh-ū khuànn bē-tio̍h ê pōo-hūn.
Tsit-ê Ki̍k-tuā Bōng-uán-kiànn Tīn-lia̍t ê kî-tiong tsi̍t tâi hip ê tuā kńg-lê-á sing-hē NGC 1232 ê sè-tsiat, to̍h-sī tsi̍t-ê bē-bái ê lē.
Khuànn-ē-tio̍h ê pōo-hūn tsú-iàu sī kuí-nā pah-bān lia̍p kng-sih-sih ê hîng-tshenn kah oo-àm thôo-hún, in lóng khì hōo tiōng-li̍k giú tī kńg-lê-á tshiú-kut lāi-té, tsò-hué se̍h sing-hē tiong-sim kiânn.
Lán ē-tàng tī kńg-lê-á tshiú-kut tíng-kuân khuànn-tio̍h khai-hòng sing-thuân kah i lāi-té kng-sih-sih ê nâ-sik hîng-tshenn, koh-ū tī in tiong-ng, iû tsa̍t-ba̍t ê sing-tsè thôo-hún hîng-sîng ê oo-àm-tuà.
Līng-guā koh-ū khah khuànn-bô, m̄-koh iáu niû ē tio̍h ê kuí-nā tsa̍p-ik lia̍p khah àm ê hîng-tshenn kah tāi-liōng ê sing-tsè khì-thé.
Tsiah-nī kuân ê tsit-liōng, tsò-hué khòng-tsè sing-hē tiong-sim ê tōng-li̍k.
Tsit-má ê tsú-liû lí-lūn àm-sī kóng, kî-si̍t ū koh-khah tāi-liōng ê bu̍t-tsit lán sī khuànn bē-tio̍h, in ê hîng-thài lán mā iáu m̄-tsai.
Bo̍k-tsiân ê ká-siat sī-kóng, oo-àm bu̍t-tsit sī sì-kè lóng sī, tsi̍t-pōo-hūn sī iōng-lâi kái-sueh guā-pōo sing-hē khó-kiàn bu̍t-tsit ê ūn-tōng.

## [English] NGC 1232: A Grand Design Spiral Galaxy
[Galaxies][Galaxies] are fascinating not only for what is visible, but for what is invisible.
[Grand spiral][Grand spiral] galaxy [NGC 1232][NGC 1232], [captured][captured] in detail by one of the [Very Large Telescopes][Very Large Telescopes], is a good example.
The visible is dominated by millions of [bright stars][bright stars] and dark [dust][dust], caught up in a gravitational swirl of spiral arms revolving about the center.
[Open clusters][Open clusters] containing bright blue stars can be seen sprinkled along these spiral arms, while [dark lanes][dark lanes] of dense interstellar [dust][dust] can be seen sprinkled between them.
[Less visible][Less visible], but detectable, are billions of dim normal stars and vast tracts of [interstellar gas][interstellar gas], together wielding such high mass that they dominate the dynamics of the inner [galaxy][galaxy].
Leading theories indicate that even [greater amounts][greater amounts] of matter are invisible, in a form we don't yet know.
This pervasive [dark matter][dark matter] is postulated, in part, to explain the [motions][motions] of the visible matter in the outer regions of galaxies.

## 詞彙學習

|漢羅|POJ|KIP|華語|English|
|-|-|-|-|-|
|NGC 1232|NGC it-jī-sam-jī|NGC it-jī-sam-jī|NGC 1232|NGC 1232|
|捲螺仔星系|kńg-lê-á seng-hē|kńg-lê-á sing-hē|螺旋星系|spiral galaxy|
|捲螺仔手骨|kńg-lê-á chhiú-kut|kńg-lê-á tshiú-kut|旋臂|spiral arm|
|極大望遠鏡陣列|Ke̍k-tōa Bōng-oán-kiàⁿ Tīn-lia̍t|Ki̍k-tuā Bōng-uán-kiànn Tīn-lia̍t|極大望遠鏡陣列|Very Large Telescopes|
|開放星團|khai-hòng seng-thoân|khai-hòng sing-thuân|開放星團|open cluster|
|星系|seng-hē|sing-hē|星系|galaxy|
|星際塗粉|seng-chè thô͘-hún|sing-tsè thôo-hún|星際塵埃|interstellar dust|
|烏暗物質|o͘-àm bu̍t-chit|oo-àm bu̍t-tsit|暗物質|dark matter|

{{% /apod %}}
[An-Li Tsai]: thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[Galaxies]:https://pages.astronomy.ua.edu/keel/galaxies/
[Grand spiral]:https://apod.nasa.gov/apod/ap961030.html
[NGC 1232]:https://ui.adsabs.harvard.edu/abs/1997AAS...191.8203B/abstract
[captured]:https://www.eso.org/public/images/eso9845d/
[Very Large Telescopes]:https://apod.nasa.gov/apod/ap000707.html
[bright stars]:https://apod.nasa.gov/apod/ap221205.html
[dust]:https://apod.nasa.gov/apod/ap030706.html
[Open clusters]:https://apod.nasa.gov/apod/open_clusters.html
[dark lanes]:https://apod.nasa.gov/apod/ap980116.html
[dust]:https://apod.nasa.gov/apod/ap001119.html
[Less visible]:https://files.ctctcdn.com/3a7f39ae001/aedd7697-f09f-4b3a-8f7b-256d0a0389bc.jpg
[interstellar gas]:https://apod.nasa.gov/apod/ap010113.html
[galaxy]:https://asterisk.apod.com/viewtopic.php?f=24&t=18005
[greater amounts]:https://apod.nasa.gov/apod/ap031231.html
[dark matter]:https://chandra.harvard.edu/xray_astro/dark_matter.html
[motions]:https://en.wikipedia.org/wiki/Dark_matter

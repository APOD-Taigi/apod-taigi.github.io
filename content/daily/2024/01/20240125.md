---
title: 天頂 ê Jyväskylä 市地圖
date: 2024-01-25
publishdate: 2024-01-25T11:45:00+0800
tags: [冰晶, 大氣層, 光柱, 薄板形冰晶, 鏡面反射]
hero: https://apod.nasa.gov/apod/image/2401/image-20240116164558_v11024.jpg
summary: 你可能無法度隨認出這張 tī 地球頂懸 芬蘭 Jyväskylä 市 ê 市區地圖。
---

{{% apod %}}

- 原始文章：[Jyväskylä in the Sky](https://apod.nasa.gov/apod/ap240125.html)
- 影像來源 kah [版權][copyright]：[Harri Kiiskinen](mailto:hapakiiskkinen@gmail.com)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 天頂 ê Jyväskylä 市地圖
你可能無法度隨認出這張 tī [地球][planet Earth] 頂懸 芬蘭 [Jyväskylä 市內底][a neighborhood in Jyväskylä]  ê 市區地圖。
毋閣，這可能是因為這張 1 月 16 ê 地圖是投影 tī 夜空中，才用全天相機 kā 翕--ê。
北方 ê 寒天暗暝，差不多是 零下 20 度。
冰晶 tī 大氣層頂懸形成了後，街仔路 ê 燈火湠 tùi 天頂去，會產生 [清楚 ê 光柱][visible light pillars]。
彼个那有那無 ê 外觀，是因為落落來 ê 薄板形冰晶，進行 [鏡面反射][specular reflections] 造成--ê。
是講，路燈投影出來 ê 光柱，kā 街仔路照甲光光，就敢若畫出一張地圖仝款。
毋閣 ùi kha-mé-lah ê 視角 攑頭看，這張地圖 ê 正爿 kah 倒爿 是 [顛倒反][reversed]。
這个光柱組成 ê 市區地圖，tī [Jyväskylä 市 ê 暗暝][the Jyväskylä night] 天頂，出現幾若點鐘久。

## [POJ] Thiⁿ-téng ê Jyväskylä chhī tē-tô͘
Lí khó-lêng bô-hoat-tō͘ sûi jīn-chhut chit-tiuⁿ tī Tē-kiû téng-koân Hun-lân Jyväskylä chhī lāi-té ê chhī-khu tē-tô͘.
M̄-koh, che khó-lêng sī in-ūi chit-tiuⁿ 1 goe̍h 16 ê tē-tô͘ sī tâu-iáⁿ tī iā-khong tiong, chiah iōng choân-thian siòng-ki kā hip--ê.
Pak-hong ê kôaⁿ-thiⁿ àm-mî, chha-put-to sī lêng-hā 20 tō͘.
Peng-chiⁿ tī tāi-khì-chân téng-koân hêng-sêng liáu-āu, ke-á-lō͘ ê teng-hóe thòaⁿ tùi thiⁿ-téng khì, ē sán-seng chheng-chhó ê kng-thiāu.
Hit-ê ná ū ná bô ê gōa-koan, sī in-ūi lak-lo̍h-lâi ê po̍h-pán-hêng peng-chiⁿ, chìn-hêng kiàⁿ-bīn hoán-siā chō-sêng--ê.
Sī-kóng, lō͘-teng tâu-iáⁿ--chhut-lâi ê kng-thiāu, kā ke-á-lō͘ chiò kah kng-kng, to̍h káⁿ-ná ōe chhut chi̍t-tiuⁿ tē-tô͘ kāng-khoán.
M̄-koh ùi kha-mé-lah ê sī-kak gia̍h-thâu khòaⁿ, chit-tiuⁿ tē-tô͘ ê chiàⁿ-pêng kah tò-pêng sī tian-tò-péng.
Chit-ê kng-thiāu cho͘-sêng ê chhī-khu tē-tô͘, tī Jyväskylä chhī ê àm-mê thiⁿ-téng chhut-hiān kúi-nā tiám-cheng kú.

## [KIP] Thinn-tíng ê Jyväskylä tshī tē-tôo
Lí khó-lîng bô-huat-tōo suî jīn-tshut tsit-tiunn tī Tē-kiû tíng-kuân Hun-lân Jyväskylä tshī lāi-té ê tshī-khu tē-tôo.
M̄-koh, tse khó-lîng sī in-uī tsit-tiunn 1 gue̍h 16 ê tē-tôo sī tâu-iánn tī iā-khong tiong, tsiah iōng tsuân-thian siòng-ki kā hip--ê.
Pak-hong ê kuânn-thinn àm-mî, tsha-put-to sī lîng-hā 20 tōo.
Ping-tsinn tī tāi-khì-tsân tíng-kuân hîng-sîng liáu-āu, ke-á-lōo ê ting-hué thuànn tuì thinn-tíng khì, ē sán-sing tshing-tshó ê kng-thiāu.
Hit-ê ná ū ná bô ê guā-kuan, sī in-uī lak-lo̍h-lâi ê po̍h-pán-hîng ping-tsinn, tsìn-hîng kiànn-bīn huán-siā tsō-sîng--ê.
Sī-kóng, lōo-ting tâu-iánn--tshut-lâi ê kng-thiāu, kā ke-á-lōo tsiò kah kng-kng, to̍h kánn-ná uē tshut tsi̍t-tiunn tē-tôo kāng-khuán.
M̄-koh uì kha-mé-lah ê sī-kak gia̍h-thâu khuànn, tsit-tiunn tē-tôo ê tsiànn-pîng kah tò-pîng sī tian-tò-píng.
Tsit-ê kng-thiāu tsoo-sîng ê tshī-khu tē-tôo, tī Jyväskylä tshī ê àm-mê thinn-tíng tshut-hiān kuí-nā tiám-tsing kú.

## [English] Jyväskylä in the Sky
You might not immediately recognize this street map of [a neighborhood in Jyväskylä][a neighborhood in Jyväskylä], Finland, [planet Earth][planet Earth].
But that's probably because the map was projected into the night sky and captured with an allsky camera on January 16.
The temperature recorded on that northern winter night was around minus 20 degrees Celsius.
As ice crystals formed in the atmosphere overhead, street lights spilling illumination into the sky above produced [visible light pillars][visible light pillars], their ethereal appearance due to [specular reflections][specular reflections] from the fluttering crystals' flat surfaces.
Of course, the projected light pillars trace a map of the brightly lit local streets, though [reversed][reversed] right to left in the upward looking camera's view.
This light pillar street map was seen to hover for hours in [the Jyväskylä night][the Jyväskylä night].

## 詞彙學習（漢羅/POJ/KIP/華語/English）
- 【冰晶】peng-chiⁿ/ping-tsinn/冰晶/ice crystal
- 【大氣層】tāi-khì-chân/tāi-khì-tsân/大氣層/atmosphere
- 【光柱】kng-thiāu/kng-thiāu/光柱/light pillar
- 【薄板形冰晶】po̍h-pán-hêng peng-chiⁿ/po̍h-pán-hîng ping-tsinn/扁形冰晶/flat crystal
- 【鏡面反射】kiàⁿ-bīn hoán-siā/kiànn-bīn huán-siā/鏡面反射/specular reflection

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[a neighborhood in Jyväskylä]:https://www.google.com/maps/@62.205288,25.7794447,16z?entry=ttu
[planet Earth]:https://earthobservatory.nasa.gov/
[visible light pillars]:https://atoptics.co.uk/blog/light-pillars/
[specular reflections]:https://apod.nasa.gov/apod/ap220924.html
[reversed]:https://apod.nasa.gov/apod/image/2401/image-20240116214224_h.jpg
[the Jyväskylä night]:https://jyv-weather.info/allsky/videos/allsky-20240116.mp4

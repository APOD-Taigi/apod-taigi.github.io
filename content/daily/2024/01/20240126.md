---
title: 金牛座 Epsilon：有行星 ê 恆星
date: 2024-01-26
publishdate: 2024-01-26T11:45:00+0800
tags: [金牛座 Epsilon, 畢宿一, 金牛座 Epsilon b, 畢宿五, 徑向速度, 系外行星, 木星, 畢宿星團, 開放星團, 紅巨星, 巨星, 巨行星]
hero: https://apod.nasa.gov/apod/image/2401/Ain_1024.jpg
summary: 金牛座 Epsilon，嘛叫做 畢宿一，kah 咱 ê 距離有 146 光年遐爾遠。
categories: [podcast]
vocals: [阿錕]
---

{{% apod %}}

- 原始文章：[Epsilon Tauri: Star with Planet](https://apod.nasa.gov/apod/ap240126.html)
- 影像來源 kah [版權][copyright]：[Reg Pratt](https://www.r3gdigital.com/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "cltbq6x2503rk01zz48nz0p7k" >}}

## [漢羅] 金牛座 Epsilon：有行星 ê 恆星
[金牛座 Epsilon][Epsilon Tauri]，嘛叫做 畢宿一，kah 咱 ê 距離有 146 光年遐爾遠。
金牛座 Epsilon 是一粒 K 型 ê [紅巨星][red giant]，溫度比太陽較低，毋閣半徑是太陽 ê 13 倍大，光度差不多是太陽 ê 100 倍光。
這粒巨星 [閣有一个名叫做 Ain][proper name Ain]，是 [畢宿][Hyades] 開放星團 ê 成員之一，kah 閣較光 ê 巨星 畢宿五，成做 金牛 ê 目睭。
金牛座 Epsilon 就 tī 金牛座 厚塗粉 ê 烏暗雲內底。
咱知影講，伊嘛有一粒行星。
這粒行星叫做 [金牛座 Epsilon b][epsilon Tauri b]，是一粒氣體巨行星，是利用 [徑向速度][radial velocity] 測量法 tī 2006 年揣著--ê。
伊比木星閣較大粒，伊 ê 軌道週期是 1.6 年。
雖罔講 系外行星 無法道直接看著，毋閣 tī 深夜 欲直接用目睭揣伊 ê 母恆星 金牛座 Epsilon，是一件真簡單 ê 代誌。

## [POJ] Kim-gû-chō Epsilon: Ū kiâⁿ-chheⁿ ê hêng-chheⁿ
Kim-gû-chō Epsilon, mā kiò-chò Pit-siù-it, kah lán ê kū-lî ū 146 kng-nî hiah-nī hn̄g.
Kim-gû-chō Epsilon sī chi̍t-lia̍p K hêng ê âng-kū-chheⁿ, un-tō͘ pí Thài-iông khah kē, m̄-koh pòaⁿ-kèng sī Thài-iông ê 13 pōe tōa, kng-tō͘ chha-put-to sī Thài-iông ê 100 pōe kng.
Chit lia̍p kū-chheⁿ koh-ū chi̍t ê miâ kiò-chò Ain, sī Pit-siù khai-hòng seng-thoân ê sêng-oân chi-it, kah koh-khah kng ê kū-chheⁿ Pit-siù-ngó͘, chiâⁿ-chò kim-gû ê ba̍k-chiu.
Kim-gû-chō Epsilon to̍h tī Kim-gû-chō kāu thô͘-hún ê o͘-àm hûn lāi-té.
Lán chai-iáⁿ kóng, i mā ū chi̍t-lia̍p kiâⁿ-chheⁿ.
Chit lia̍p kiâⁿ-chheⁿ kiò-chò Kim-gû-chō Epsilon b, sī chi̍t-lia̍p khì-thé kū-kiâⁿ-chheⁿ, sī lī-iōng kèng-hiòng sok-tō͘ chhek-liông-hoat tī 2006 nî chhōe--tio̍h--ê.
I pí Bo̍k-chheⁿ koh-khah tōa-lia̍p, i ê kúi-tō chiu-kî sī 1.6 nî.
Sui-bóng kóng hē-gōa kiâⁿ-chheⁿ bô-hoat-tō ti̍t-chiap khòaⁿ--tio̍h, m̄-koh tī chhim-iā beh ti̍t-chiap iōng ba̍k-chiu chhōe i ê bú-hêng-chheⁿ Kim-gû-chō Epsilon, sī chi̍t kiāⁿ chin kán-tan ê tāi-chì.

## [KIP] Kim-gû-tsō Epsilon: Ū kiânn-tshenn ê hîng-tshenn
Kim-gû-tsō Epsilon, mā kiò-tsò Pit-siù-it, kah lán ê kū-lî ū 146 kng-nî hiah-nī hn̄g.
Kim-gû-tsō Epsilon sī tsi̍t-lia̍p K hîng ê âng-kū-tshenn, un-tōo pí Thài-iông khah kē, m̄-koh puànn-kìng sī Thài-iông ê 13 puē tuā, kng-tōo tsha-put-to sī Thài-iông ê 100 puē kng.
Tsit lia̍p kū-tshenn koh-ū tsi̍t ê miâ kiò-tsò Ain, sī Pit-siù khai-hòng sing-thuân ê sîng-uân tsi-it, kah koh-khah kng ê kū-tshenn Pit-siù-ngóo, tsiânn-tsò kim-gû ê ba̍k-tsiu.
Kim-gû-tsō Epsilon to̍h tī Kim-gû-tsō kāu thôo-hún ê oo-àm hûn lāi-té.
Lán tsai-iánn kóng, i mā ū tsi̍t-lia̍p kiânn-tshenn.
Tsit lia̍p kiânn-tshenn kiò-tsò Kim-gû-tsō Epsilon b, sī tsi̍t-lia̍p khì-thé kū-kiânn-tshenn, sī lī-iōng kìng-hiòng sok-tōo tshik-liông-huat tī 2006 nî tshuē--tio̍h--ê.
I pí Bo̍k-tshenn koh-khah tuā-lia̍p, i ê kuí-tō tsiu-kî sī 1.6 nî.
Sui-bóng kóng hē-guā kiânn-tshenn bô-huat-tō ti̍t-tsiap khuànn--tio̍h, m̄-koh tī tshim-iā beh ti̍t-tsiap iōng ba̍k-tsiu tshuē i ê bú-hîng-tshenn Kim-gû-tsō Epsilon, sī tsi̍t kiānn tsin kán-tan ê tāi-tsì.

## [English] Epsilon Tauri: Star with Planet
[Epsilon Tauri][Epsilon Tauri] lies 146 light-years away.
A K-type [red giant][red giant] star, epsilon Tau is cooler than the Sun, but with about 13 times the solar radius it shines with nearly 100 times the solar luminosity.
A member of the [Hyades][Hyades] open star cluster the giant star is known by the [proper name Ain][proper name Ain], and along with brighter giant star Aldebaran, forms the eyes of Taurus the Bull.
Surrounded by dusty, dark clouds in Taurus, epsilon Tau is also known to have a planet.
Discovered by [radial velocity][radial velocity] measurements in 2006, [epsilon Tauri b][epsilon Tauri b] is a gas giant planet larger than Jupiter with an orbital period of 1.6 years.
And though the exoplanet can't be seen directly, on a dark night its parent star epsilon Tauri is easily visible to the unaided eye.

## 詞彙學習

|漢羅|POJ|KIP|華語|English|
|-|-|-|-|-|
|金牛座 Epsilon|Kim-gû-chō|Kim-gû-tsō|金牛座 Epsilon|Epsilon Tauri|
|畢宿一|Pit-siù-it|Pit-siù-it|畢宿一|Epsilon Tauri|
|畢宿五|Pit-siù-ngó͘|Pit-siù-ngóo|畢宿五|Aldebaran|
|徑向速度|kèng-hiòng sok-tō͘|kìng-hiòng sok-tōo|徑向速度|radial velocity|
|系外行星|hē-gōa kiâⁿ-chheⁿ|hē-guā kiânn-tshenn|系外行星|exoplanet|
|木星|Bo̍k-chheⁿ|Bo̍k-tshenn|木星|Jupiter|
|畢宿星團|Pit-siù Seng-thoân|Pit-siù Sing-thuân|畢宿星團|Hyades|
|開放星團|khai-hòng seng-thoân|khai-hòng sing-thuân|開放星團|open star cluster|
|紅巨星|âng-kū-chheⁿ|âng-kū-tshenn|紅巨星|red giant star|
|巨星|kū-chheⁿ|kū-tshenn|巨星|giant star|
|巨行星|kū-kiâⁿ-chheⁿ|kū-kiânn-tshenn|巨行星|giant planet|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[Epsilon Tauri]:http://stars.astro.illinois.edu/sow/ain.html
[red giant]:https://en.wikipedia.org/wiki/Red_giant
[Hyades]:https://apod.nasa.gov/apod/ap121224.html
[proper name Ain]:https://en.wikipedia.org/wiki/List_of_proper_names_of_stars
[radial velocity]:https://exoplanets.nasa.gov/alien-worlds/ways-to-find-a-planet/#/1
[epsilon Tauri b]:https://exoplanets.nasa.gov/exoplanet-catalog/7044/epsilon-tauri-b/

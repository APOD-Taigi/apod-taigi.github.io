---
title: 踅太陽一輾
date: 2024-01-13
publishdate: 2024-01-13T11:45:00+0800
tags: [長株圓, 近日點, 遠日點, 世界時, UTC, 季節, 日箍, 冰日箍, 大氣, 角寸尺]
hero: https://apod.nasa.gov/apod/image/2401/22halo_Zboran1115.jpg
summary: 地球踅太陽 ê 軌道毋是圓--ê，是長株圓。
categories: [podcast]
vocals: [阿錕]
---

{{% apod %}}

- 原始文章：[Circling the Sun](https://apod.nasa.gov/apod/ap240113.html)
- 影像來源 kah [版權][copyright]：[Radoslav Zboran](https://www.instagram.com/zboran.r/?igsh=YTQwZjQ0NmI0OA%3D%3D)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clseqez9i07dg01wde7xn3ylv" >}}

## [漢羅] 踅太陽一輾
[地球踅太陽 ê 軌道][Earth's orbit around the Sun] 毋是圓--ê，是長株圓。
咱美麗 ê 地球 tī 長株圓軌道頂懸行到 [kah 太陽上倚][closest to the Sun] 彼點就叫做近日點。
遠日點就是地球 tī 長株圓軌道頂懸行到 kah 太陽上遠彼點。
今年 ê 近日點是 tī UTC 世界時 1 月 2 號 1:00，地球 kah 太陽 ê 距離差不多比伊行到遠地點 ê 距離，較近 480 萬 [公里][miles]。
是講，地球 kah 太陽 ê 距離 [毋是決定季節 ê 原因][doesn't determine the seasons]，嘛袂影響著日箍 ê 大細。
這張相片是攝影師 tī 德國 Heroldstatt 附近 ê 庄頭散步 ê 時陣翕--ê。
這个美麗 ê 冰日箍是一个 角寸尺 22 度，踅日頭一輾 ê 圓箍仔。
欲看著這款現象，去揣藏 tī 懸懸 ê 樹身後壁 ê 日頭，[是看較會清楚][Easier to see]。
日箍 直徑 ê 角寸尺 22 度，是浮 tī 地球大氣較懸層 ê [六角形冰晶造成--ê][determined by the six-sided geometry]。

## [POJ] Se̍h Thài-iông chi̍t liàn
Tē-kiû se̍h Thài-iông ê kúi-tō m̄-sī îⁿ--ê, sī tn̂g-tu-îⁿ.
Lán bí-lē ê Tē-kiû tī tn̂g-tu-îⁿ kúi-tō téng-koân kiâⁿ kàu kah Thài-iông siōng óa hit tiám to̍h kiò-chò kīn-ji̍t-tiám.
Oán-ji̍t-tiám to̍h sī Tē-kiû tī tn̂g-tu-îⁿ kúi-tō têng-khoán kiâⁿ kàu kah Thài-iông siōng hn̄g hit tiám.
Kin-nî ê kīn-ji̍t-tiám sī tī UTC sè-kài sî 1 goe̍h 2 hō 1:00, Tē-kiû kah Thài-iông ê kū-lî chha-put-to pí i kiâⁿ kàu oán-tē-tiám ê kū-lî, khah kīn 480 bān kong-lí.
Sī-kóng, Tē-kiû kah Thài-iông ê kū-lî m̄-sī koat-tēng kùi-chiat ê goân-in, mā bē éng-hióng-tio̍h ji̍t-kho͘ ê tōa-sè.
Chit-tiuⁿ siòng-phìⁿ sī liap-iáⁿ-su tī Tek-kok Heroldstatt hù-kīn ê chng-thâu sàn-pō͘ ê sî-chūn hip--ê.
Chit-ê bí-lē ê peng-ji̍t-kho͘ sī chi̍t-ê kak-chhùn-chhioh 22 tō͘, se̍h ji̍t-thâu chi̍t liàn ê îⁿ-kho͘-á.
Beh khòaⁿ-tio̍h chit-khoán hiān-siōng, khì chhōe chhàng tī koân-koân ê chhiū-sin āu-piah ê ji̍t-thâu, sī khòaⁿ khah ē chheng-chhó.
Ji̍t-kho͘ ti̍t-kèng ê kak-chhùn-chhioh 22 tō͘, sī phû tī Tē-kiû tāi-khì khah koân chân ê la̍k-kak-hêng peng-chiⁿ chō-sêng--ê.

## [KIP] Se̍h Thài-iông tsi̍t liàn
Tē-kiû se̍h Thài-iông ê kuí-tō m̄-sī înn--ê, sī tn̂g-tu-înn.
Lán bí-lē ê Tē-kiû tī tn̂g-tu-înn kuí-tō tíng-kuân kiânn kàu kah Thài-iông siōng uá hit tiám to̍h kiò-tsò kīn-ji̍t-tiám.
Uán-ji̍t-tiám to̍h sī Tē-kiû tī tn̂g-tu-înn kuí-tō tîng-khuán kiânn kàu kah Thài-iông siōng hn̄g hit tiám.
Kin-nî ê kīn-ji̍t-tiám sī tī UTC sè-kài sî 1 gue̍h 2 hō 1:00, Tē-kiû kah Thài-iông ê kū-lî tsha-put-to pí i kiânn kàu uán-tē-tiám ê kū-lî, khah kīn 480 bān kong-lí.
Sī-kóng, Tē-kiû kah Thài-iông ê kū-lî m̄-sī kuat-tīng kuì-tsiat ê guân-in, mā bē íng-hióng-tio̍h ji̍t-khoo ê tuā-sè.
Tsit-tiunn siòng-phìnn sī liap-iánn-su tī Tik-kok Heroldstatt hù-kīn ê tsng-thâu sàn-pōo ê sî-tsūn hip--ê.
Tsit-ê bí-lē ê ping-ji̍t-khoo sī tsi̍t-ê kak-tshùn-tshioh 22 tōo, se̍h ji̍t-thâu tsi̍t liàn ê înn-khoo-á.
Beh khuànn-tio̍h tsit-khuán hiān-siōng, khì tshuē tshàng tī kuân-kuân ê tshiū-sin āu-piah ê ji̍t-thâu, sī khuànn khah ē tshing-tshó.
Ji̍t-khoo ti̍t-kìng ê kak-tshùn-tshioh 22 tōo, sī phû tī Tē-kiû tāi-khì khah kuân tsân ê la̍k-kak-hîng ping-tsinn tsō-sîng--ê.

## [English] Circling the Sun
[Earth's orbit around the Sun][Earth's orbit around the Sun] is not a circle, it's an ellipse.
The point along its elliptical orbit where our fair planet is [closest to the Sun][closest to the Sun] is called perihelion.
This year, perihelion was on January 2 at 01:00 UTC, with the Earth about 3 million [miles][miles] closer to the Sun than it was at aphelion (last July 6), the farthest point in its elliptical orbit.
Of course, distance from the Sun [doesn't determine the seasons][doesn't determine the seasons], and it doesn't the determine size of Sun halos.
[Easier to see][Easier to see] with the Sun hidden behind a tall tree trunk, this beautiful ice halo forms a 22 degree-wide circle around the Sun, recorded while strolling through the countryside near Heroldstatt, Germany.
The Sun halo's 22 degree angular diameter is [determined by the six-sided geometry][determined by the six-sided geometry] of water ice crystals drifting high in planet Earth's atmosphere.

## 詞彙學習

|漢羅|POJ|KIP|華語|English|
|-|-|-|-|-|
|長株圓|tn̂g-tu-îⁿ|tn̂g-tu-înn|橢圓形|ellipse|
|近日點|kīn-ji̍t-tiám|kīn-ji̍t-tiám|近日點|perihelion|
|遠日點|oán-ji̍t-tiám|uán-ji̍t-tiám|遠日點|aphelion|
|世界時|sè-kài-sî|sè-kài-sî|世界時|Coordinated Universal Time (UTC)|
|季節|kùi-chiat|kuì-tsiat|季節|season|
|日箍|ji̍t-kho͘|ji̍t-khoo|日暈|Sun halo|
|冰日箍|peng-ji̍t-kho͘|ping-ji̍t-khoo|冰暈|ice halo|
|大氣|tāi-khì|tāi-khì|大氣|atmosphere|
|角寸尺|kak-chhùn-chhioh|kak-tshùn-tshioh|角尺寸|angular size|

{{% /apod %}}
[An-Li Tsai]: thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[Earth's orbit around the Sun]:https://earthsky.org/tonight/earth-comes-closest-to-sun-every-year-in-early-january/
[closest to the Sun]:https://blogs.nasa.gov/parkersolarprobe/2024/01/08/nasas-parker-solar-probe-completes-18th-close-approach-to-the-sun/
[miles]:https://apod.nasa.gov/apod/ap201003.html
[doesn't determine the seasons]:https://earthsky.org/astronomy-essentials/december-solstice-january-perihelion-related/
[Easier to see]:https://apod.nasa.gov/apod/ap231014.html
[determined by the six-sided geometry]:https://atoptics.co.uk/blog/22-halo-formation/

---
title: 美國號 kah 寧靜海
date: 2024-01-17
publishdate: 2024-01-17T11:45:00+0800
tags: [free2share, 美國號, 寧靜海, 阿波羅 17 號, 指揮官, 指揮艙, 立體浮雕, 3D 目鏡, 挑戰號, 登月艙, 山尖]
hero: https://apod.nasa.gov/apod/image/2401/22466-22467anaVantuyne900.jpg
summary: Kā 你 ê 3D 目鏡提來，咱來看這張 tī 別个世界 ê 立體影像。
---

{{% apod %}}

- 原始文章：[America and the Sea of Serenity](https://apod.nasa.gov/apod/ap240117.html)
- 影像來源 kah [版權][copyright]：[Gene Cernan](https://www.nasa.gov/astronautprofiles/cernan), [Apollo 17](https://www.nasa.gov/mission_pages/apollo/apollo-17), [NASA](https://www.nasa.gov/); Anaglyph by [Patrick Vantuyne](http://www.hq.nasa.gov/alsj/ApAnPaVa.html)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 美國號 kah 寧靜海
Kā 你 ê [3D 目鏡][red/blue glasses] 提來，咱來看這張 tī 別个世界 ê 立體影像。
這張是阿波羅 17 號任務 ê 指揮官 Eugene Cernan tī 1972 年 12 月 11 欲降落月球進前 踅月球一輾 ê 時陣，[紀錄著][scene was recorded] ê 相片。
這組立體浮雕是 ùi 兩張相片 ([AS17-147-22465, AS17-147-22466][AS17-147-22465, AS17-147-22466]) 組合來--ê，是 伊 kah Harrison Schmitt 博士 tī [登月艙][Lunar Module] 挑戰號飛到上好地點翕--ê。
遐是 阿波羅 17 號 ê [降落地點][landing site]，[Taurus-Littrow 山谷][Taurus-Littrow Valley]。
這个面對日光、寬闊 ê 南 Massif 山就 ùi [相片][of the frame] 中央附近 peh 起來。
倒爿是烏暗 ê Taurus-Littrow 山谷。
Ron Evans 駛--ê 踅月球行 ê 美國號指揮艙，就 tī [南 Massif 山 ê 山尖][South Massif's peak] 頭前。
Beyond the mountains, toward the lunar limb, lies the Moon's Mare Serenitatis.
Tī 山脈後壁，月球邊緣彼搭，是月球 ê [寧靜海][Mare Serenitatis]。
2025 年 9 月以後，[Artemis 2 號任務][Artemis II mission] 會發射，伊按算欲載 4 个太空人踅月球冒險了後，才閣轉來地球。

## [POJ] Bí-kok-hō kah Lêng-chêng-hái
Kā lí ê 3D ba̍k-kiàⁿ the̍h-lâi, lán lâi khòaⁿ chit tiuⁿ tī pa̍t ê sè-kài ê li̍p-thé iáⁿ-siōng.
Chit-tiuⁿ sī A-pho-lô 17 hō jīm-bū ê chí-hui-koaⁿ Eugene Cernan tī 1972 nî 12 goe̍h 11 beh kàng-lo̍h Goe̍h-kiû chìn-chêng se̍h Goe̍h-kiû chi̍t-liàn ê sî-chūn, kì-lo̍k tio̍h ê siòng-phìⁿ.
Chit cho͘ li̍p-thé phû-tiau sī ùi nn̄g tiuⁿ siòng-phìⁿ (AS17-147-22465, AS17-147-22466) cho͘-ha̍p lâi--ê, sī i kah Harrison Schmitt phok-sū tī Teng-goe̍h-chhng Thiáu-chiàn-hō poe kàu siōng hó tē-tiám hi̍p--ê.
Hiah sī A-pho-lô 17 hō ê kàng-lo̍h tē-tiám, Taurus-Littrow soaⁿ-kok.
Chit ê bīn-tùi ji̍t-kng, khoan-khoah ê Lâm Massif soaⁿ tō ùi siòng-phìⁿ tiong-ng hù-kīn peh--khí-lâi.
Tò-pêng sī o͘-àm ê Taurus-Littrow soaⁿ-kok.
Ron Evans sái--ê se̍h Goe̍h-kiû kiâⁿ ê Bí-kok-hō chí-hui-chhng, to̍h tī Lâm Massif soaⁿ ê soaⁿ-chiam thâu-chêng.
Tī soaⁿ-me̍h āu-piah, Goe̍h-kiû pian-iân hit-tah, sī Goe̍h-kiû ê Lêng-chêng-hái.
2025 nî 9 goe̍h í-āu, Artemis 2 hō jīm-bū ē hoat-siā, i àn-sǹg beh chài 4 ê thài-khong-jîn se̍h Goe̍h-kiû mō͘-hiám liáu-āu, chiah-koh tńg-lâi Tē-kiû.

## [KIP] Bí-kok-hō kah Lîng-tsîng-hái
Kā lí ê 3D ba̍k-kiànn the̍h-lâi, lán lâi khuànn tsit tiunn tī pa̍t ê sè-kài ê li̍p-thé iánn-siōng.
Tsit-tiunn sī A-pho-lô 17 hō jīm-bū ê tsí-hui-kuann Eugene Cernan tī 1972 nî 12 gue̍h 11 beh kàng-lo̍h Gue̍h-kiû tsìn-tsîng se̍h Gue̍h-kiû tsi̍t-liàn ê sî-tsūn, kì-lo̍k tio̍h ê siòng-phìnn.
Tsit tsoo li̍p-thé phû-tiau sī uì nn̄g tiunn siòng-phìnn (AS17-147-22465, AS17-147-22466) tsoo-ha̍p lâi--ê, sī i kah Harrison Schmitt phok-sū tī Ting-gue̍h-tshng Thiáu-tsiàn-hō pue kàu siōng hó tē-tiám hi̍p--ê.
Hiah sī A-pho-lô 17 hō ê kàng-lo̍h tē-tiám, Taurus-Littrow suann-kok.
Tsit ê bīn-tuì ji̍t-kng, khuan-khuah ê Lâm Massif suann tō uì siòng-phìnn tiong-ng hù-kīn peh--khí-lâi.
Tò-pîng sī oo-àm ê Taurus-Littrow suann-kok.
Ron Evans sái--ê se̍h Gue̍h-kiû kiânn ê Bí-kok-hō tsí-hui-tshng, to̍h tī Lâm Massif suann ê suann-tsiam thâu-tsîng.
Tī suann-me̍h āu-piah, Gue̍h-kiû pian-iân hit-tah, sī Gue̍h-kiû ê Lîng-tsîng-hái.
2025 nî 9 gue̍h í-āu, Artemis 2 hō jīm-bū ē huat-siā, i àn-sǹg beh tsài 4 ê thài-khong-jîn se̍h Gue̍h-kiû mōo-hiám liáu-āu, tsiah-koh tńg-lâi Tē-kiû.

## [English] America and the Sea of Serenity
Get out your [red/blue glasses][red/blue glasses] and check out this stereo view of another world.
The [scene was recorded][scene was recorded] by Apollo 17 mission commander Eugene Cernan on December 11, 1972, one orbit before descending to land on the Moon.
The stereo anaglyph was assembled from two photographs [AS17-147-22465, AS17-147-22466][AS17-147-22465, AS17-147-22466] captured from his vantage point on board the [Lunar Module][Lunar Module] Challenger as he and Dr.
Harrison Schmitt flew over Apollo 17's [landing site][landing site] in the [Taurus-Littrow Valley][Taurus-Littrow Valley].
The broad, sunlit face of the mountain dubbed South Massif rises near the center [of the frame][of the frame], above the dark floor of Taurus-Littrow to its left.
Piloted by Ron Evans, the Command Module America is visible in orbit in the foreground against the [South Massif's peak][South Massif's peak].
Beyond the mountains, toward the lunar limb, lies the Moon's [Mare Serenitatis][Mare Serenitatis].
Four astronauts will venture around the Moon and back again on the [Artemis II mission][Artemis II mission], scheduled for launch no earlier than September 2025.


## 詞彙學習（漢羅/POJ/KIP/華語/English）
- 【美國號】Bí-kok-hō/Bí-kok-hō/美國號/America
- 【寧靜海】Lêng-chêng-hái/Lîng-tsîng-hái/寧靜海/the Sea of Serenity
- 【阿波羅 17 號】A-pho-lô cha̍p-chhit hō/A-pho-lô tsa̍p-tshit hō/阿波羅 17 號/Apollo 17
- 【指揮艙】chí-hui-chhng/tsí-hui-tshng/指揮艙/Command Module
- 【立體浮雕】li̍p-thé phû-tiau/li̍p-thé phû-tiau/立體浮雕/stereo anaglyph
- 【3D 目鏡】saⁿ-D ba̍k-kiàⁿ/sann-D ba̍k-kiànn/3D 眼鏡/red/blue glasses
- 【挑戰號】Thiáu-chiàn-hō/Thiáu-tsiàn-hō/挑戰號/Challenger
- 【指揮官】chí-hui-koaⁿ/tsí-hui-kuann/指揮官/commander
- 【登月艙】Teng-goe̍h-chhng/Ting-gue̍h-tshng/登月艙/Lunar Module
- 【山尖】soaⁿ-chiam/suann-tsiam/山峰/peak

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[red/blue glasses]:http://photojournal.jpl.nasa.gov/Help/VendorList.html#Glasses
[scene was recorded]:https://history.nasa.gov/alsj/a17/a17.html
[AS17-147-22465, AS17-147-22466]:https://history.nasa.gov/alsj/a17/images17.html
[Lunar Module]:https://apod.nasa.gov/apod/ap191219.html
[landing site]:https://apod.nasa.gov/apod/ap110908.html
[Taurus-Littrow Valley]:https://history.nasa.gov/alsj/a17/a17OTM.html
[of the frame]:https://history.nasa.gov/alsj/a17/a17.22465lbl.jpg
[South Massif's peak]:https://apod.nasa.gov/apod/ap071214.html
[Mare Serenitatis]:https://apod.nasa.gov/apod/ap090206.html
[Artemis II mission]:https://www.nasa.gov/mission/artemis-ii/

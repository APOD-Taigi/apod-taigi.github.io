---
title: 獵鷹號載重火箭 ê 回航噴射
date: 2024-01-20
publishdate: 2024-01-20T11:45:00+0800
tags: [獵鷹號載重火箭, 核心級, 回航噴射, 側助推器, 靈神星任務, Europa 快船任務, Kennedy 太空中心, 降落區]
hero: https://apod.nasa.gov/apod/image/2401/DSC07781_12Huff800.jpg
summary: 12 月 28 暗暝，美國 Florida 州 Kennedy 太空中心發射獵鷹號載重火箭，這是這个火箭會當重複使用 ê 側助推器 ê 第 5 擺發射。

categories: [podcast]
vocals: [阿錕]
---

{{% apod %}}

- 原始文章：[Falcon Heavy Boostback Burn](https://apod.nasa.gov/apod/ap240120.html)
- 影像來源 kah [版權][copyright]：[Dennis Huff](https://drh68.zenfolio.com/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "cltd36ne000jy01yf3pca32a2" >}}

## [漢羅] 獵鷹號載重火箭 ê 回航噴射
[12 月 28 暗暝][The December 28 night launch]，美國 Florida 州 Kennedy 太空中心發射 [獵鷹號載重火箭][Falcon Heavy rocket]，這是這个火箭會當重複使用 ê 側助推器 ê 第 5 擺發射。
飛了 2 分鐘 20 秒了後，兩爿 ê 側助推器 就 kah 火箭 ê 核心級分--開。
這張 感光 3 分鐘 ê 相片，就紀錄著 kah 助推器分--開了後，欲轉來地球 [降落區][landing zones] 進前 ê 精彩 [回航噴射][boostback burns]。
雖罔講本底無按算欲 kā 獵鷹號載重火箭 ê 核心級收轉來閣再用，毋閣兩个側助推器攏成功降落，[會當閣再飛][can be flown again]。
這寡側助推器進前 ê 4 擺飛行，包括 舊年 10 月 ê 時陣，發射 NASA [欲飛去小行星 ê 靈神星任務][asteroid-bound Psyche mission]。
後一个飛行計畫是 [Europa 快船任務][Europa Clipper mission]，按算欲 tī 2024 年 10 月發射。

## [POJ] La̍h-eng-hō Chài-tāng Hóe-chìⁿ ê Hôe-hâng phùn-siā
12 goe̍h 28 àm-mî, Bí-kok Florida chiu Kennedy thài-khong tiong-sim hoat-siā La̍h-eng-hō Chài-tāng Hóe-chìⁿ, che-sī chit-ê hóe-chìⁿ ē-tàng tiông-ho̍k sú-iōng ê chhek-chō͘-thui-khì ê tē 5 pái Hoat-siā.
poe-liáu 2 hun-cheng 20 bió liáu-āu,nn̄g-pêng ê chhek-chō͘-thui-khì to̍h kah hóe-chìⁿ ê he̍k-sim-kip pun--khui.
Chit-tiuⁿ kám-kng 3 hun-cheng ê siòng-phìⁿ, to̍h kí-lio̍k tio̍h kah chō͘-thui-khì pun--khui liáu-āu, beh tńg-lâi Tē-kiû kàng-lo̍h-khu chìn-chêng ê cheng-chhái hôe-hâng phùn-siā.
Sui-bóng kóng pún-té bô àn-sǹg beh kā La̍h-eng-hō Chài-tāng Hóe-chìⁿ ê he̍k-sim-kip siu tńg-lâi koh-chài iōng, m̄-koh nn̄g-ê chhek-chō͘-thui-khì lóng sêng-kong kàng-lo̍h, ē-tàng koh-chài poe.
Chit kóa chhek-chō͘-thui-khì chìn-chêng ê 4 pái hui-hêng, pau-koat kū-nî 10 goe̍h ê sî-chūn, hoat-siā NASA beh poe-khì sió-kiâⁿ-chheⁿ ê Lêng-sîn-chheⁿ jīm-bū.
Āu chi̍t-ê hui-hêng kè-ōe sī Europa Khoài-chûn jīm-bū, àn-sǹg beh tī 2024 nî 10 goe̍h hoat-siā.

## [KIP] La̍h-ing-hō Tsài-tāng Hué-tsìnn ê Huê-hâng phùn-siā
12 gue̍h 28 àm-mî, Bí-kok Florida tsiu Kennedy thài-khong tiong-sim huat-siā La̍h-ing-hō Tsài-tāng Hué-tsìnn, tse-sī tsit-ê hué-tsìnn ē-tàng tiông-ho̍k sú-iōng ê tshik-tsōo-thui-khì ê tē 5 pái Huat-siā.
pue-liáu 2 hun-tsing 20 bió liáu-āu,nn̄g-pîng ê tshik-tsōo-thui-khì to̍h kah hué-tsìnn ê hi̍k-sim-kip pun--khui.
Tsit-tiunn kám-kng 3 hun-tsing ê siòng-phìnn, to̍h kí-lio̍k tio̍h kah tsōo-thui-khì pun--khui liáu-āu, beh tńg-lâi Tē-kiû kàng-lo̍h-khu tsìn-tsîng ê tsing-tshái huê-hâng phùn-siā.
Sui-bóng kóng pún-té bô àn-sǹg beh kā La̍h-ing-hō Tsài-tāng Hué-tsìnn ê hi̍k-sim-kip siu tńg-lâi koh-tsài iōng, m̄-koh nn̄g-ê tshik-tsōo-thui-khì lóng sîng-kong kàng-lo̍h, ē-tàng koh-tsài pue.
Tsit kuá tshik-tsōo-thui-khì tsìn-tsîng ê 4 pái hui-hîng, pau-kuat kū-nî 10 gue̍h ê sî-tsūn, huat-siā NASA beh pue-khì sió-kiânn-tshenn ê Lîng-sîn-tshenn jīm-bū.
Āu tsi̍t-ê hui-hîng kè-uē sī Europa Khuài-tsûn jīm-bū, àn-sǹg beh tī 2024 nî 10 gue̍h huat-siā.

## [English] Falcon Heavy Boostback Burn
[The December 28 night launch][The December 28 night launch] of a [Falcon Heavy rocket][Falcon Heavy rocket] from Kennedy Space Center in Florida marked the fifth launch for the rocket's reusable side boosters.
About 2 minutes 20 seconds into the flight, the two side boosters separated from the rocket's core stage.
Starting just after booster separation, this three minute long exposure captures the pair's remarkable [boostback burns][boostback burns], maneuvers executed prior to their return to [landing zones][landing zones] on planet Earth.
While no attempt was made to recover the Falcon Heavy's core stage, both side boosters landed successfully and [can be flown again][can be flown again].
The four previous flights for these side boosters included last October's launch of NASA's [asteroid-bound Psyche mission][asteroid-bound Psyche mission].
Their next planned flight is on the [Europa Clipper mission][Europa Clipper mission] scheduled for launch in October 2024.

## 詞彙學習（漢羅/POJ/KIP/華語/English）
- 【核心級】he̍k-sim-kip/hi̍k-sim-kip/核心級/core stage
- 【獵鷹號載重火箭】La̍h-eng-hō Chài-tāng Hóe-chìⁿ/La̍h-ing-hō Tsài-tāng Hué-tsìnn/獵鷹號重載火箭/Falcon Heavy rocket
- 【回航噴射】hôe-hâng phùn-siā/huê-hâng phùn-siā/回航噴射/boostback burn
- 【側助推器】chhek-chō͘-thui-khì/tshik-tsōo-thui-khì/側助推器/side boosters
- 【靈神星任務】Lêng-sîn-chheⁿ jīm-bū/Lîng-sîn-tshenn jīm-bū/靈神星任務/Psyche mission
- 【Europa 快船任務】Europa Khoài-chûn jīm-bū/Europa Khuài-tsûn jīm-bū/歐羅巴快車任務/Europa Clipper mission
- 【Kennedy 太空中心】Kennedy Thài-khong jīm-bū/Kennedy Thài-khong jīm-bū/甘迺迪太空中心/Kennedy Space Center
- 【降落區】kàng-lo̍h-khu/kàng-lo̍h-khu/降落區/landing zone

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[The December 28 night launch]:https://drh68.zenfolio.com/p831025468
[Falcon Heavy rocket]:https://apod.nasa.gov/apod/ap240102.html
[boostback burns]:https://i.stack.imgur.com/mojf8.png
[landing zones]:https://en.wikipedia.org/wiki/Landing_Zones_1_and_2
[can be flown again]:https://en.wikipedia.org/wiki/List_of_Falcon_9_first-stage_boosters#Active
[asteroid-bound Psyche mission]:https://science.nasa.gov/mission/psyche/
[Europa Clipper mission]:https://europa.nasa.gov/

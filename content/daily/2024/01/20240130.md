---
title: SLIM 登陸月球
date: 2024-01-30
publishdate: 2024-01-30T11:45:00+0800
tags: [free2share, 登陸器, 變形金剛, 智慧型月球探測器 SLIM, 月球狙擊手, 探測車, 太陽能枋, 推進器]
hero: https://apod.nasa.gov/apod/image/2401/Slim_jaxa_960.jpg
summary: 這馬有新 ê 登陸器 tī 月球頂懸呢！
---

{{% apod %}}

- 原始文章：[SLIM Lands on the Moon](https://apod.nasa.gov/apod/ap240120.html)
- 影像來源：[JAXA](https://global.jaxa.jp/), [Takara Tomy](https://en.wikipedia.org/wiki/Tomy), [Sony Co.](https://en.wikipedia.org/wiki/Sony), [Doshisha U.](https://www.doshisha.ac.jp/en/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] SLIM 登陸月球
這馬有新 ê 登陸器 tī 月球頂懸呢！
差不多 2 禮拜前，[日本][Japan] ê [智慧型月球探測器][Smart Lander for Investigating Moon] (SLIM) 欲降落 tī 月球。
伊 tī 降落進前先囥 2 台探測車落去，了後，主登陸器才降落。
2 台探測車較大 ê 彼台，會當 [像水雞仝款跳][hop like a frog]。
毋閣較細台 ê，差不多 kah [野球][baseball] 平大彼台，會 kah [變形金剛][transformer] 仝款，[展開][pulling itself apart] 了後才開始徙動。
主登陸器 ê 小名叫做 月球狙擊手，就 tī 這張較細台 ê 探測車翕--ê 相片內底。
檢查 [這張影像][featured image] 就會知影，[月球狙擊手][Moon Sniper 1] ê 推進器是 tī 頂懸。
這表示講，這台登陸器降落 ê 時陣就是 [倒頭栽][upside down]，伊本底 [欲降落 ê 方位][landing configuration] 是 tī 邊仔。                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                       
其中一个結果就是，[月球狙擊手][Moon Sniper 2] ê [太陽能枋][solar panel] 無出現 tī [安排 ê 方位][expected orientation]，所以太陽能儉 ê 電就無夠。
按呢登陸器 [按怎用電][powering]，就愛重新調整。
[SLIM][SLIM] 登陸器 [已經成功完成 伊 ê 主要任務，技術試驗][already succeeded as a technology demonstration]。
[明仔載開始][starts tomorrow] 就會當看著月球 ê 暗暝矣，毋閣這毋是本底安排 ê 任務。

## [POJ] SLIM teng-lio̍k Goe̍h-kiû
Chit-má ū sin ê teng-lio̍k-khì tī Goe̍h-kiû téng-koân neh!
Chha-put-to 2 lé-pài chêng, Ji̍t-pún ê Tì-hūi-hêng Goe̍h-kiû Thàm-chhek-khì (SLIM) beh kàng-lo̍h tī Goe̍h-kiû.
I-tī kàng-lo̍h chìn-chêng seng khǹg 2 tâi thàm-chhek-chhia lo̍h-khì, liáu-āu, chú teng-lio̍k-khì chiah kàng-lo̍h.
2 tâi thàm-chhek-chhia khah tōa ê hit-tâi, ē-tàng chhiūⁿ chúi-ke kāng-khoán thiàu.
M̄-koh khah sè-tâi ê, chha-put-to kah iá-kiû pêⁿ tōa hit-tâi, ē kah piàn-hêng kim-kong kāng-khoán, tián-khui liáu-āu chiah khai-sí sóa-tāng.
Chú teng-lio̍k-khì ê sió-miâ kiò-chò Goe̍h-kiû Chhù-kek-chhiú, to̍h tī chit-tiuⁿ khah sè-tâi ê thàm-chhek-chhia hip--ê siòng-phìⁿ lāi-té.
Kiám-cha chit-tiuⁿ iáⁿ-siōng to̍h ē chai-iáⁿ, Goe̍h-kiû Chhù-kek-chhiú ê thui-chìn-khì sī tī téng-koân.
Che piáu-sī kóng, chit tâi teng-lio̍k-khì kàng-lo̍h ê sî-chūn to̍h-sī tò-thâu-chai, i pún-té beh kàng-lo̍h ê hong-ūi sī tī piⁿ-á.
Kî-tiong chi̍t-ê kiat-kó to̍h-sī, Goe̍h-kiû Chhù-kek-chhiú ê thài-iông-lêng-pang bô chhut-hiān tī an-pâi ê hong-ūi, só͘-í thài-iông-lêng khiām ê tiān tō bô-kàu.
Án-ne teng-lio̍k-khì án-ná iōng tiān,tio̍h-ài tiông-sin tiâu-chéng.
SLIM teng-lio̍k-khì í-keng sêng-kong oân-sêng i ê chú-iàu jīm-bū, ki-su̍t chhì-giām.
Bîn-á-chài khai-sí to̍h ē-tàng khòaⁿ-tio̍h Goe̍h-kiû ê àm-mê ah, m̄-koh che m̄-sī pún-té an-pâi ê jīm-bū.

## [KIP] SLIM ting-lio̍k Gue̍h-kiû
Tsit-má ū sin ê ting-lio̍k-khì tī Gue̍h-kiû tíng-kuân neh!
Tsha-put-to 2 lé-pài tsîng, Ji̍t-pún ê Tì-huī-hîng Gue̍h-kiû Thàm-tshik-khì (SLIM) beh kàng-lo̍h tī Gue̍h-kiû.
I-tī kàng-lo̍h tsìn-tsîng sing khǹg 2 tâi thàm-tshik-tshia lo̍h-khì, liáu-āu, tsú ting-lio̍k-khì tsiah kàng-lo̍h.
2 tâi thàm-tshik-tshia khah tuā ê hit-tâi, ē-tàng tshiūnn tsuí-ke kāng-khuán thiàu.
M̄-koh khah sè-tâi ê, tsha-put-to kah iá-kiû pênn tuā hit-tâi, ē kah piàn-hîng kim-kong kāng-khuán, tián-khui liáu-āu tsiah khai-sí suá-tāng.
Tsú ting-lio̍k-khì ê sió-miâ kiò-tsò Gue̍h-kiû Tshù-kik-tshiú, to̍h tī tsit-tiunn khah sè-tâi ê thàm-tshik-tshia hip--ê siòng-phìnn lāi-té.
Kiám-tsa tsit-tiunn iánn-siōng to̍h ē tsai-iánn, Gue̍h-kiû Tshù-kik-tshiú ê thui-tsìn-khì sī tī tíng-kuân.
Tse piáu-sī kóng, tsit tâi ting-lio̍k-khì kàng-lo̍h ê sî-tsūn to̍h-sī tò-thâu-tsai, i pún-té beh kàng-lo̍h ê hong-uī sī tī pinn-á.
Kî-tiong tsi̍t-ê kiat-kó to̍h-sī, Gue̍h-kiû Tshù-kik-tshiú ê thài-iông-lîng-pang bô tshut-hiān tī an-pâi ê hong-uī, sóo-í thài-iông-lîng khiām ê tiān tō bô-kàu.
Án-ne ting-lio̍k-khì án-ná iōng tiān,tio̍h-ài tiông-sin tiâu-tsíng.
SLIM ting-lio̍k-khì í-king sîng-kong uân-sîng i ê tsú-iàu jīm-bū, ki-su̍t tshì-giām.
Bîn-á-tsài khai-sí to̍h ē-tàng khuànn-tio̍h Gue̍h-kiû ê àm-mê ah, m̄-koh tse m̄-sī pún-té an-pâi ê jīm-bū.

## [English] SLIM Lands on the Moon
New landers are on the Moon.
Nearly two weeks ago, [Japan][Japan]'s [Smart Lander for Investigating Moon][Smart Lander for Investigating Moon] (SLIM) released two rovers as it descended, before its main lander touched down itself.
The larger of the two rovers can [hop like a frog][hop like a frog], while the smaller rover is about the size of a [baseball][baseball] and can move after [pulling itself apart][pulling itself apart] like a [transformer][transformer].
The main lander, nicknamed Moon Sniper, is seen in the [featured image][featured image] taken by the smaller rover.
Inspection of the image shows that [Moon Sniper][Moon Sniper 1]'s thrusters are facing up, meaning that the lander is [upside down][upside down] from its descent configuration and on its side from its intended [landing configuration][landing configuration].
One result is that [Moon Sniper][Moon Sniper 2]'s [solar panel][solar panel]s are not in the [expected orientation][expected orientation], so that [powering][powering] the lander had to be curtailed and adapted.
[SLIM][SLIM]'s lander has [already succeeded as a technology demonstration][already succeeded as a technology demonstration], its main mission, but was not designed to withstand the lunar night -- which [starts tomorrow][starts tomorrow].

## 詞彙學習（漢羅/POJ/KIP/華語/English）
- 【登陸器】teng-lio̍k-khì/ting-lio̍k-khì/登陸器/Lander
- 【變形金剛】piàn-hêng kim-kong/piàn-hîng kim-kong/變形金剛/transformer
- 【智慧型月球探測器】Tì-hūi-hêng Goe̍h-kiû Thàm-chhek-khì/Tì-huī-hîng Gue̍h-kiû Thàm-tshik-khì/智慧型月球探測器/Smart Lander for Investigating Moon (SLIM)
- 【月球狙擊手】Goe̍h-kiû Chhù-kek-chhiú/Gue̍h-kiû Tshù-kik-tshiú/月球狙擊手/Moon Sniper
- 【太陽能枋】thài-iông-lêng-pan/thài-iông-lêng-pan/太陽能板/solar panel
- 【推進器】thui-chìn-khì/thui-tsìn-khì/推進器/thrusters

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[Japan]:https://en.wikipedia.org/wiki/Japan
[Smart Lander for Investigating Moon]:https://www.isas.jaxa.jp/en/missions/spacecraft/current/slim.html
[hop like a frog]:https://youtu.be/tP2TWhDVPVY
[baseball]:https://en.wikipedia.org/wiki/Baseball_(ball)
[pulling itself apart]:https://youtu.be/F9ImPb8EnPU
[transformer]:https://www.newyorker.com/science/elements/a-mini-moon-rover-from-the-toy-company-that-created-transformers
[featured image]:https://www.jaxa.jp/press/2024/01/20240125-4_j.html
[Moon Sniper 1]:https://www.isas.jaxa.jp/en/missions/spacecraft/current/slim.html
[upside down]:https://img2.joyreactor.cc/pics/post/%D0%BA%D0%BE%D1%82%D1%8D-%D0%B6%D0%B8%D0%B2%D0%BD%D0%BE%D1%81%D1%82%D1%8C-3650094.jpeg
[landing configuration]:https://youtu.be/57hS8uLU7v4
[Moon Sniper 2]:https://global.jaxa.jp/countdown/slim_special_site.html
[solar panel]:https://apod.nasa.gov/apod/ap091130.html
[expected orientation]:https://www.nytimes.com/2024/01/25/science/japan-moon-lander-slim.html
[powering]:https://spaceplace.nasa.gov/what-powers-a-spacecraft/
[SLIM]:https://nssdc.gsfc.nasa.gov/nmc/spacecraft/display.action?id=2023-137D
[already succeeded as a technology demonstration]:https://youtu.be/nvXLt3ET9mE?t=11800
[starts tomorrow]:https://svs.gsfc.nasa.gov/5187/

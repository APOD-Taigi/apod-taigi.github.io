---
title: 火箭 ùi 有波紋 ê 月娘面頭前行過
date: 2024-01-02
publishdate: 2024-01-02T11:45:00+0800
tags: [火箭, 波痕, 空氣胞, 獵鷹戶載重火箭, 屈折, 孤張感光]
hero: https://apod.nasa.gov/apod/image/2401/FalconMoon_Madow_960.jpg
summary: 火箭敢會予月娘產生水波痕？袂，毋過伊會予背景 ê 月娘看起來有波痕。
---

{{% apod %}}

- 原始文章：[Rocket Transits Rippling Moon](https://apod.nasa.gov/apod/ap240102.html)
- 影像來源 kah 版權：[Steven Madow](https://www.instagram.com/stevenmadow/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 火箭 ùi 有波紋 ê 月娘面頭前行過
火箭敢會 kā 月娘製造波痕？
袂，毋過伊會予背景 ê 月娘看起來有 [波痕][wavy]。
像這个例，是頂禮拜 ùi [NASA][NASA] [Kenndy 太空中心][Kennedy Space Center] 發射 ê [SpaceX][SpaceX] [獵鷹載重火箭][Falcon Heavy]。
[這張火箭發射 ê 相片][featured launch picture]，火箭噴--ê 煙是光甲比遠方咧 peh 起來 ê 規粒月娘閣較光。
是講較奇怪 ê 是，月娘下底邊仔有 [無四常、咧滴水 ê 波痕][unusual drip-like ripples]。
其實，遠方 ê [月娘本身][Moon itself] 是無改變。
造成這寡 [視覺上波痕][apparent ripples] ê [物理原因][physical cause]，是 [月光][deflecting moonlight] 經過較燒較薄 ê 空氣胞，比經過較冷較實密 ê 空氣胞，產生 ê [屈折][refraction] 較無遐爾強，才會看起來變按呢。
就算這擺 ê [翕相是已經計畫好--ê][shot was planned]，毋過 [火箭發射][the launch] ê 時間點嘛愛算甲好勢好勢，才會予伊 tī 這張 孤張感光 ê 相片內底，拄拄仔好 [ùi 月娘面頭前飛過][transiting the Moon]。

## [POJ] Hóe-chìⁿ ùi ū pho-bûn ê Goe̍h-niû bīn-thâu-chêng kiâⁿ-kòe
Hóe-chìⁿ kám-ē kā Goe̍h-niû chè-chō pho-hûn?
Bē, m̄-koh i ē hō͘ pōe-kéng ê Goe̍h-niû khòaⁿ--khí-lâi ū pho-hûn.
Chhiūⁿ chit-ê lē, sī téng-lé-pài ùi NASA Kenndy Thài-khong Tiong-sim Hoat-siā ê SpaceX La̍h-eng Chài-tāng Hóe-chìⁿ.
Chit-tiuⁿ hóe-chìⁿ hoat-siā ê siòng-phìⁿ, hóe-chìⁿ phùn--ê ian sī kng kah pí oán-hong leh peh--khí-lâi ê kui-lia̍p goe̍h-niû koh-khah kng.
Sī-kóng khah kî-koài ê sī, goe̍h-niû ē-té piⁿ-á ū-bô sù-siông, leh tih-chúi ê pho-hûn.
Kî-si̍t, oán-hong ê goe̍h-niû pún-sin sī-bô kái-piàn.
Chō-sêng chit kóa sī-kak siōng pho-hûn ê bu̍t-lí goân-in, sī goe̍h-kng keng-kòe khah sio khah po̍h ê khong-khì-pau, pí keng-kòe khah léng khah si̍t ba̍t ê khong-khì-pau, sán-seng ê khut-chiat khah bô hiah-nī kiông, chiah-ē khòaⁿ--khí-lâi piàn án-ne.
Tō-sǹg chit pái ê hip-siòng sī í-keng kè-ōe hó--ê, m̄-koh hóe-chìⁿ hoat-siā ê sî-kan-tiám mā ài sǹg kah hó-sè-hó-sè, chiah-ē hō͘ i tī chit-tiuⁿ ko͘-tiuⁿ kám-kng ê siòng-phìⁿ lāi-té, tú-tú-á-hó ùi goe̍h-niû bīn-thâu-chêng poe-kòe.

## [KIP] Hué-tsìnn uì ū pho-bûn ê Gue̍h-niû bīn-thâu-tsîng kiânn-kuè
Hué-tsìnn kám-ē kā Gue̍h-niû tsè-tsō pho-hûn?
Bē, m̄-koh i ē hōo puē-kíng ê Gue̍h-niû khuànn--khí-lâi ū pho-hûn.
Tshiūnn tsit-ê lē, sī tíng-lé-pài uì NASA Kenndy Thài-khong Tiong-sim Huat-siā ê SpaceX La̍h-ing Tsài-tāng Hué-tsìnn.
Tsit-tiunn hué-tsìnn huat-siā ê siòng-phìnn, hué-tsìnn phùn--ê ian sī kng kah pí uán-hong leh peh--khí-lâi ê kui-lia̍p gue̍h-niû koh-khah kng.
Sī-kóng khah kî-kuài ê sī, gue̍h-niû ē-té pinn-á ū-bô sù-siông, leh tih-tsuí ê pho-hûn.
Kî-si̍t, uán-hong ê gue̍h-niû pún-sin sī-bô kái-piàn.
Tsō-sîng tsit kuá sī-kak siōng pho-hûn ê bu̍t-lí guân-in, sī gue̍h-kng king-kuè khah sio khah po̍h ê khong-khì-pau, pí king-kuè khah líng khah si̍t ba̍t ê khong-khì-pau, sán-sing ê khut-tsiat khah bô hiah-nī kiông, tsiah-ē khuànn--khí-lâi piàn án-ne.
Tō-sǹg tsit pái ê hip-siòng sī í-king kè-uē hó--ê, m̄-koh hué-tsìnn huat-siā ê sî-kan-tiám mā ài sǹg kah hó-sè-hó-sè, tsiah-ē hōo i tī tsit-tiunn koo-tiunn kám-kng ê siòng-phìnn lāi-té, tú-tú-á-hó uì gue̍h-niû bīn-thâu-tsîng pue-kuè.

## [English] Rocket Transits Rippling Moon
Can a rocket make the Moon ripple?
No, but it can make a background moon appear [wavy][wavy].
The rocket, in this case, was a [SpaceX][SpaceX] [Falcon Heavy][Falcon Heavy] that blasted off from [NASA][NASA]'s [Kennedy Space Center][Kennedy Space Center] last week.
In the [featured launch picture][featured launch picture], the rocket's exhaust plume glows beyond its projection onto the distant, rising, and nearly full moon.
Oddly, the Moon's lower edge shows [unusual drip-like ripples][unusual drip-like ripples].
The [Moon itself][Moon itself], far in the distance, was really unchanged.
The [physical cause][physical cause] of these [apparent ripples][apparent ripples] was pockets of relatively hot or rarefied air [deflecting moonlight][deflecting moonlight] less strongly than pockets of relatively cool or compressed air: [refraction][refraction].
Although the [shot was planned][shot was planned], the timing of [the launch][the launch] had to be just right for the rocket to be [transiting the Moon][transiting the Moon] during this single exposure.

## 詞彙學習（漢羅/POJ/KIP/華語/English）
- 【火箭】hóe-chìⁿ/hóe-chìⁿ/火箭/rocket
- 【波痕】pho-hûn/pho-hûn/波紋/ripple
- 【空氣胞】khong-khì-pau/khong-khì-pau/空氣胞/air pockets
- 【獵鷹載重火箭】La̍h-eng Chài-tāng Hóe-chìⁿ/La̍h-ing Tsài-tāng Hué-tsìnn/獵鷹載重火箭/Falcon Heavy
- 【屈折】khut-chiat/khut-tsiat/折射/refraction
- 【孤張感光】ko͘-tiuⁿ kám-kng/koo-tiunn kám-kng/單張曝光/single exposure

{{% /apod %}}
[An-Li Tsai]: thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[wavy]:https://apod.nasa.gov/apod/ap110824.html
[SpaceX]:https://en.wikipedia.org/wiki/SpaceX
[Falcon Heavy]:https://www.spacex.com/vehicles/falcon-heavy/
[NASA]:https://www.nasa.gov/
[Kennedy Space Center]:https://www.nasa.gov/kennedy/
[featured launch picture]:https://www.instagram.com/p/C1axBjiML5G/
[unusual drip-like ripples]:https://apod.nasa.gov/apod/ap220531.html
[Moon itself]:https://science.nasa.gov/moon/
[physical cause]:https://www.pressconnects.com/story/news/local/2016/05/19/why-do-we-see-waves-hot-objects/84598570/
[apparent ripples]:https://apod.nasa.gov/apod/ap221014.html
[deflecting moonlight]:https://www.scientificamerican.com/article/what-causes-a-mirage/
[refraction]:https://youtu.be/m9cUy6B--xc
[shot was planned]:https://as2.ftcdn.net/v2/jpg/05/71/90/95/1000_F_571909511_2H2RjYDbjosmoIBPivtXCgf61mub22oS.jpg
[the launch]:https://youtu.be/yWUU1PqX6Og?t=50
[transiting the Moon]:https://apod.nasa.gov/apod/ap201106.html

---
title: 2 點半鐘 ê 木星變化
date: 2024-01-19
publishdate: 2024-01-19T11:45:00+0800
tags: [木星, 赤道, 自轉, 噴射氣流, 大紅斑, 暗帶, 光區, 巨行星]
hero: https://apod.nasa.gov/apod/image/2401/2024_01_15-Jup-2h30-Chronograph600.png
summary: 木星是太陽系內底上主要 ê 巨行星，嘛是自轉速度上緊ê行星，踅一輾毋免 10 點鐘。
categories: [podcast]
vocals: [蔡老師]
---

{{% apod %}}

- 原始文章：[Jupiter over 2 Hours and 30 Minutes](https://apod.nasa.gov/apod/ap240119.html)
- 影像來源 kah [版權][copyright]：[Aurélien Genin](mailto:aurelien.genin@cube-monde.net)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clt3fvvtp0bzp01wa8aof2y9b" >}}

## [漢羅] 2 點半鐘 ê 木星變化
木星是太陽系內底上主要 ê 巨行星，嘛是 [自轉速度上緊 ê 行星][fastest spinning planet]，踅一輾毋免 10 點鐘。
毋閣，氣體巨行星 kah 固體 ê 自轉無啥仝。
[木星南北極 ê 一工][A day on Jupiter] 是 9 點鐘 56 分，毋閣 tī 赤道附近 ê 一工煞賰 9 點鐘 50 分。
巨行星 ê 高速自轉產生 [較強 ê 噴射氣流][strong jet streams]，kā 雲分做一輾一輾、踅行星 ê [暗帶 kah 光區][bands of dark belts and bright zones]。
這張是 1 月 15 彼暗 tī 法國 巴黎邊仔 用 kha-mé-lah kah 細台天文望遠鏡翕--ê。
Tī 這組清楚相片內底，你會當真簡單就看著木星 ê 高速自轉。
這粒巨行星 ê 赤道南部有巨型風暴系統，就是咱知影 ê [大紅斑][the Great Red Spot]。
你會當 tī 相片內底看著伊綴行星咧自轉，ùi 倒爿徙到正爿。
這組 ùi 倒爿下底 到 正爿頂懸 ê 系列影像經過 ê 時間，差不多是 2 點鐘 30 分。

## [POJ] 2 tiám-pòaⁿ-cheng ê Bo̍k-chheⁿ piàn-hòa
Bo̍k-chheⁿ sī Thài-iông-hē lāi-té siōng chú-iàu ê kū-kiâⁿ-chheⁿ, mā-sī chū-choán sok-tō͘ siōng kín ê kiâⁿ-chhiⁿ, se̍h chi̍t liàn m̄-bián 10 tiám-cheng.
M̄-koh, khì-thé kū-kiâⁿ-chheⁿ kah kò͘-thé ê chū-choán bô-siáⁿ kāng.
Bo̍k-chheⁿ lâm-pak-ke̍k ê chi̍t-kang sī 9 tiám-cheng 56 hun, m̄-koh tī chhek-tō hù-kīn ê chi̍t-kang soah chhun 9 tiám-cheng 50 hun.
Kū-kiâⁿ-chheⁿ ê ko-sok chū-choán sán-seng khah kiông ê phùn-siā khì-liû, kā hûn pun-chò chi̍t liàn chi̍t liàn, se̍h kiâⁿ-chhiⁿ ê àm-tòa kah kng-khu.
Chit-tiuⁿ sī 1 goe̍h 15 hit àm tī Hoat-kok Pa-lê piⁿ-á iōng kha-mé-lah kah sè-tâi thian-bûn bōng-oán-kiàⁿ hip--ê.
Tī chit cho͘ chheng-chhó siòng-phìⁿ lāi-té, lí ē-tàng chin kán-tan to̍h khòaⁿ-tio̍h Bo̍k-chheⁿ ê ko-sok chū-choán.
Chit lia̍p kū-kiâⁿ-chheⁿ ê chhek-tō lâm-pō͘ ū kū-hêng hong-pō hē-thóng, to̍h-sī lán chai-iáⁿ ê Tōa-âng-pan.
Lí ē-tàng tī siòng-phìⁿ lāi-té khòaⁿ-to̍h i tòe kiâⁿ-chheⁿ teh chū-choán, ùi tò-pêng sóa kàu chiàⁿ-pêng.
Chit cho͘ ùi tò-pêng ē-té kàu chiàⁿ-pêng téng-koân ê hē-lia̍t iáⁿ-siōng keng-kòe ê sî-kan, chha-put-to sī 2 tiám-cheng 30 hun.

## [KIP] 2 tiám-puànn-tsing ê Bo̍k-tshenn piàn-huà
Bo̍k-tshenn sī Thài-iông-hē lāi-té siōng tsú-iàu ê kū-kiâⁿ-tshenn, mā-sī tsū-tsuán sok-tōo siōng kín ê kiânn-tshinn, se̍h tsi̍t liàn m̄-bián 10 tiám-tsing.
M̄-koh, khì-thé kū-kiâⁿ-tshenn kah kòo-thé ê tsū-tsuán bô-siánn kāng.
Bo̍k-tshenn lâm-pak-ki̍k ê tsi̍t-kang sī 9 tiám-tsing 56 hun, m̄-koh tī tshik-tō hù-kīn ê tsi̍t-kang suah tshun 9 tiám-tsing 50 hun.
Kū-kiâⁿ-tshenn ê ko-sok tsū-tsuán sán-sing khah kiông ê phùn-siā khì-liû, kā hûn pun-tsò tsi̍t liàn tsi̍t liàn, se̍h kiânn-tshinn ê àm-tuà kah kng-khu.
Tsit-tiunn sī 1 gue̍h 15 hit àm tī Huat-kok Pa-lê pinn-á iōng kha-mé-lah kah sè-tâi thian-bûn bōng-uán-kiànn hip--ê.
Tī tsit tsoo tshing-tshó siòng-phìnn lāi-té, lí ē-tàng tsin kán-tan to̍h khuànn-tio̍h Bo̍k-tshenn ê ko-sok tsū-tsuán.
Tsit lia̍p kū-kiâⁿ-tshenn ê tshik-tō lâm-pōo ū kū-hîng hong-pō hē-thóng, to̍h-sī lán tsai-iánn ê Tuā-âng-pan.
Lí ē-tàng tī siòng-phìnn lāi-té khuànn-to̍h i tuè kiânn-tshenn teh tsū-tsuán, uì tò-pîng suá kàu tsiànn-pîng.
Tsit tsoo uì tò-pîng ē-té kàu tsiànn-pîng tíng-kuân ê hē-lia̍t iánn-siōng king-kuè ê sî-kan, tsha-put-to sī 2 tiám-tsing 30 hun.

## [English] Jupiter over 2 Hours and 30 Minutes
Jupiter, our Solar System's ruling gas giant, is also the [fastest spinning planet][fastest spinning planet], rotating once in less than 10 hours.
The gas giant doesn't rotate like a solid body though.
[A day on Jupiter][A day on Jupiter] is about 9 hours and 56 minutes long at the poles, decreasing to 9 hours and 50 minutes near the equator.
The giant planet's fast rotation creates [strong jet streams][strong jet streams], separating its clouds into planet girdling [bands of dark belts and bright zones][bands of dark belts and bright zones].
You can easily follow Jupiter's rapid rotation in this sharp sequence of images from the night of January 15, all taken with a camera and small telescope outside of Paris, France.
Located just south of the equator, the giant planet's giant storm system, also known as [the Great Red Spot][the Great Red Spot], can be seen moving left to right with the planet's rotation.
From lower left to upper right, the sequence spans about 2 hours and 30 minutes.

## 詞彙學習（漢羅/POJ/KIP/華語/English）
- 【木星】Bo̍k-chheⁿ/Bo̍k-tshenn/木星/Jupiter
- 【赤道】chhek-tō/tshik-tō/赤道/equator
- 【南北極】lâm-pak-ke̍k/lâm-pak-ki̍k/南北極/poles
- 【自轉】chū-choán/tsū-tsuán/自轉/rotation
- 【噴射氣流】phùn-siā-khì-liû/phùn-siā-khì-liû/噴射氣流/jet stream
- 【大紅斑】Tōa-âng-pan/Tuā-âng-pan/大紅斑/the Great Red Spot
- 【暗帶】àm-tòa/àm-tuà/暗帶/dark belt
- 【光區】kng-khu/kng-khu/亮區/bright zone
- 【巨行星】kū-kiâⁿ-chheⁿ/kū-kiânn-tshenn/巨行星/giant planet

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[fastest spinning planet]:https://coolcosmos.ipac.caltech.edu/ask/89-How-long-is-a-day-on-Jupiter-
[A day on Jupiter]:https://science.nasa.gov/jupiter/facts/
[strong jet streams]:https://www.jpl.nasa.gov/images/pia26076-cylindrical-orientation-of-jupiters-east-west-jet-streams
[bands of dark belts and bright zones]:https://www.jpl.nasa.gov/images/pia26077-nasas-juno-mission-images-jupiters-belts-and-zones
[the Great Red Spot]:https://en.wikipedia.org/wiki/Great_Red_Spot#First_observations

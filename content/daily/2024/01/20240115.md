---
title: Webb 太空望遠鏡 翕--ê 星團 IC 348
date: 2024-01-15
publishdate: 2024-01-15T11:45:00+0800
tags: [free2share, Webb 太空望遠鏡, 星團, IC 348, 反射星雲, 炭化水素, 碳氫化合物, 棕矮星, 木星, 土星, 塗粉絲, 大氣]
hero: http://sprite.phys.ncku.edu.tw/astrolab/mirrors/apod/image/2401/IC348_webb_960.jpg
summary: 有當時仔，上無簡單看著 ê 恆星才是上趣味--ê。
categories: [podcast]
vocals: [阿錕]
---

{{% apod %}}

- 原始文章：[Star Cluster IC 348 from Webb](https://apod.nasa.gov/apod/ap240115.html)
- 影像來源：[NASA](https://www.nasa.gov/), [ESA](https://www.esa.int/), [CSA](https://www.asc-csa.gc.ca/eng/), [STScI](https://www.stsci.edu/), and [K. Luhman](https://science.psu.edu/astro/people/kll207) ([Penn State U.](https://science.psu.edu/astro)) and [C. Alves de Oliveira](https://c-alvesdeoliveira.com/) ([ESA](https://www.esa.int/))
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clsgbqhon0jwj01wd38a40o2w" >}}

## [漢羅] Webb 太空望遠鏡 翕--ê 星團 IC 348
有當時仔，上無簡單看著 ê 恆星才是上趣味--ê。
IC 348 是一个少年星團，伊 kā 伊四箍圍仔 ê 塗粉絲照甲光 iàⁿ-iàⁿ。
[Webb 太空望遠鏡][Webb Space Telescope] [最近發表 ê 紅外線影像][this recently released infrared image] 內底攏是這款粉紅仔色，虯毛虯毛 ê 塗粉絲。
Tī [可見光波段][visible light]，這寡塗粉主要會反射藍光，所以伊 [四箍圍仔 ê 物質][the surrounding material] 就會出現 反射星雲 定定看著 ê 藍光。
除了較光 ê 恆星以外，IC 348 內底閣有幾若个較低溫 ê 天體。
咱看會著 in，是因為 in tī [紅外線波段][infrared light] 足光--ê。
目前 ê 假說是認為講，這寡天體應該是低質量 ê [棕矮星][brown dwarfs 1]。
[這个證據][Evidence for this] 包括量著 [不明][unidentified] 大氣化學物質，應該是 炭化水素（碳氫化合物），這進前捌 tī [土星][Saturn] [大氣][atmosphere] 揣著。
這寡天體 ê 質量敢若是比咱已經知影 ê 行星質量較大淡薄仔，差不多是 [木星][Jupiter] 質量 ê 幾若倍爾爾。
而且這寡少年 [星團][star cluster] 內底閣有一寡值得注意 ê 天體：是低質量、浮 tī 宇宙中，無踅其他恆星行 ê [棕矮星][brown dwarfs 2]。

## [POJ] Webb Thài-khong Bōng-oán-kiàⁿ hip--ê seng-thoân IC 348
Ū-tang-sî-á,siōng-bô kán-tan khòaⁿ-tio̍h ê hêng-chhiⁿ chiah-sī Siōng chhù-bī--ê.
IC 348 sī chi̍t-ê siàu-liân seng-thoân,i kā i sì-kho͘-ûi-á ê thô͘-hún-si chiò kah kng-iàⁿ-iàⁿ.
Webb Thài-khong Bōng-oán-kiàⁿ chòe-kīn hoat-piáu ê âng-gōa-sòaⁿ iáⁿ-siōng lāi-té lóng sī chit-khoán hún-âng-á-sek, khiû-mn̂g khiû-mn̂g ê thô͘-hún-si.
Tī khó-kiàn-kng pho-tōaⁿ, chit kóa thô͘-hún chú-iàu ē hoán-siā nâ-kng, só͘-í i sì-kho͘-ûi-á ê bu̍t-chit to̍h ē chhut-hiān hoán-siā seng-hûn tiāⁿ-tiāⁿ khòaⁿ--tio̍h ê nâ-kng.
Tû-liáu khah kng ê hêng-chheⁿ í-gōa, IC 348 lāi-té koh-ū kúi-nā ê khah kē-un ê thian-thé.
Lán khòaⁿ-ē-tio̍h in, sī in-ūi in tī âng-gōa-sòaⁿ pho-tōaⁿ chiok kng--ê.
Bo̍k-chêng ê ká-soat sī jīn-ûi kóng, chit kóa thian-thé eng-kai sī kē chit-liōng ê chang-é-chheⁿ.
Chit-ê chèng-kì pau-koat niû-tio̍h put-bêng tāi-khì hòa-ha̍k bu̍t-chit, eng-kai sī thòaⁿ-hòa chúi-sò͘ (thòaⁿ-kheng hòa-ha̍h-bu̍t), che chìn-chêng bat tī Thó͘-chheⁿ tāi-khì chhōe--tio̍h.
Chit kóa thian-thé ê chit-liōng káⁿ-nā sī pí lán í-keng chai-iáⁿ ê kiâⁿ-chheⁿ chit-liōng khah tōa tām-po̍h-á, chha-put-to sī Bo̍k-chheⁿ chit-liōng ê kúi-nā pōe niā-niā.
Jî-chhiáⁿ chit kóa siàu-liân seng-thoân lāi-té koh-ū chi̍t-kóa ta̍t-tit chù-ì ê thian-thé:
sī kē chit-liōng, phû tī ú-tiū tiong, bô se̍h kî-thaⁿ hêng-chheⁿ kiâⁿ ê chang-é-chheⁿ.

## [KIP] Webb Thài-khong Bōng-uán-kiànn hip--ê sing-thuân IC 348
Ū-tang-sî-á,siōng-bô kán-tan khuànn-tio̍h ê hîng-tshinn tsiah-sī Siōng tshù-bī--ê.
IC 348 sī tsi̍t-ê siàu-liân sing-thuân,i kā i sì-khoo-uî-á ê thôo-hún-si tsiò kah kng-iànn-iànn.
Webb Thài-khong Bōng-uán-kiànn tsuè-kīn huat-piáu ê âng-guā-suànn iánn-siōng lāi-té lóng sī tsit-khuán hún-âng-á-sik, khiû-mn̂g khiû-mn̂g ê thôo-hún-si.
Tī khó-kìan-kng pho-tuānn, tsit kuá thôo-hún tsú-iàu ē huán-siā nâ-kng, sóo-í i sì-khoo-uî-á ê bu̍t-tsit to̍h ē tshut-hiān huán-siā sing-hûn tiānn-tiānn khuànn--tio̍h ê nâ-kng.
Tû-liáu khah kng ê hîng-tshenn í-guā, IC 348 lāi-té koh-ū kuí-nā ê khah kē-un ê thian-thé.
Lán khuànn-ē-tio̍h in, sī in-uī in tī âng-guā-suànn pho-tuānn tsiok kng--ê.
Bo̍k-tsîng ê ká-suat sī jīn-uî kóng, tsit kuá thian-thé ing-kai sī kē tsit-liōng ê tsang-é-tshenn.
Tsit-ê tsìng-kì pau-kuat niû-tio̍h put-bîng tāi-khì huà-ha̍k bu̍t-tsit, ing-kai sī thuànn-huà tsuí-sòo (thuànn-khing huà-ha̍h-bu̍t), tse tsìn-tsîng bat tī Thóo-tshenn tāi-khì tshuē--tio̍h.
Tsit kuá thian-thé ê tsit-liōng kánn-nā sī pí lán í-king tsai-iánn ê kiânn-tshenn tsit-liōng khah tuā tām-po̍h-á, tsha-put-to sī Bo̍k-tshenn tsit-liōng ê kuí-nā puē niā-niā.
Jî-tshiánn tsit kuá siàu-liân sing-thuân lāi-té koh-ū tsi̍t-kuá ta̍t-tit tsù-ì ê thian-thé:
sī kē tsit-liōng, phû tī ú-tiū tiong, bô se̍h kî-thann hîng-tshenn kiânn ê tsang-é-tshenn.

## [English] Star Cluster IC 348 from Webb
Sometimes, it's the stars that are the hardest to see that are the most interesting.
[IC 348][IC 348] is a young star cluster that illuminates surrounding filamentary dust.
The stringy and winding dust appears pink in [this recently released infrared image][this recently released infrared image] from the [Webb Space Telescope][Webb Space Telescope].
In [visible light][visible light], this dust reflects mostly blue light, giving [the surrounding material][the surrounding material] the familiar blue hue of a reflection nebula.
Besides bright stars, several cool objects have been located in IC 348, visible because they glow brighter in [infrared light][infrared light].
These objects are hypothesized to be low mass [brown dwarfs][brown dwarfs 1].
[Evidence for this][Evidence for this] includes the detection of an [unidentified][unidentified] atmospheric chemical, likely a hydrocarbon, seen previously in the [atmosphere][atmosphere] of [Saturn][Saturn].
These objects appear to have masses slightly greater than known planets, only a few times greater than [Jupiter][Jupiter].
Together, these indicate that this young [star cluster][star cluster] contains something noteworthy -- young planet-mass [brown dwarfs][brown dwarfs 2] that float free, not orbiting any other star.

## 詞彙學習

|漢羅|POJ|KIP|華語|English|
|-|-|-|-|-|
|Webb 太空望遠鏡|Webb Thài-khong Bōng-oán-kiàⁿ|Webb Thài-khong Bōng-uán-kiànn|韋伯太空望遠鏡|Webb Space Telescope|
|星團|seng-thoân|seng-thuân|星團|star cluster|
|IC 348|IC sam-sù-pat|IC sam-sù-pat|IC 348|IC 348|
|反射星雲|hoán-siā seng-hûn|hoán-siā seng-hûn|反射星雲|reflection nebula|
|炭化水素|thòaⁿ-hòa-chúi-sò͘|thuànn-huà-tsuí-sòo|碳氫化合物|hydrocarbon|
|碳氫化合物|thòaⁿ-kheng hòa-ha̍p-bu̍t|thuànn-khing huà-ha̍p-bu̍t|碳氫化合物|hydrocarbon|
|棕矮星|chang-é-chheⁿ|tsang-é-tshenn|棕矮星|brown dwarf|
|木星|Bo̍k-chheⁿ|Bo̍k-tshenn|木星|Jupiter|
|土星|Thó͘-chheⁿ|Thóo-tshenn|土星|Saturn|
|塗粉絲|thô͘-hún-si|thôo-hún-si|絲狀塵埃|filamentary dust|
|大氣|tāi-khì|tāi-khì|大氣|atmosphere|

{{% /apod %}}
[An-Li Tsai]: thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[IC 348]:https://en.wikipedia.org/wiki/IC_348
[this recently released infrared image]:https://esawebb.org/images/weic2331a/
[Webb Space Telescope]:https://science.nasa.gov/mission/webb/
[visible light]:https://science.nasa.gov/ems/09_visiblelight/
[the surrounding material]:https://apod.nasa.gov/apod/ap230112.html
[infrared light]:https://science.nasa.gov/ems/07_infraredwaves/
[brown dwarfs 1]:https://en.wikipedia.org/wiki/Brown_dwarf
[Evidence for this]:https://ui.adsabs.harvard.edu/abs/2024AJ....167...19L/abstract
[unidentified]:https://www.shutterstock.com/image-photo/banner-three-pets-atttentive-thinking-600nw-2136132101.jpg
[atmosphere]:https://apod.nasa.gov/apod/ap110119.html
[Saturn]:https://science.nasa.gov/saturn/
[Jupiter]:https://apod.nasa.gov/apod/ap220828.html
[star cluster]:https://apod.nasa.gov/apod/ap230707.html
[brown dwarfs 2]:https://webbtelescope.org/contents/articles/what-makes-brown-dwarfs-unique

---
title: 蛇夫座 Zeta：逃走 ê 恆星
date: 2024-01-04
publishdate: 2024-01-04T11:45:00+0800
tags: [free2share, 蛇夫座 Zeta, 震波波前, 星伴, 雙星系統, 超新星爆炸, Spitzer 太空望遠鏡]
hero: https://apod.nasa.gov/apod/image/2401/ZetaOph_spitzer_960.jpg
summary: Tī 這張予人讚嘆 ê 紅外線相片內底，有一粒逃走 ê 恆星，蛇夫座 Zeta，伊就親像是 tī 宇宙海內底咧行 ê 船仝款，產生這个弓形 ê 星際震波。
categories: [podcast]
vocals: [阿錕]
---

{{% apod %}}

- 原始文章：[Zeta Oph: Runaway Star](https://apod.nasa.gov/apod/ap240104.html)
- 影像來源：[NASA](https://www.nasa.gov/), [JPL-Caltech](https://www.jpl.nasa.gov/), [Spitzer Space Telescope](https://www.nasa.gov/mission_pages/spitzer/main/index.html)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clsan6jrz01co01w9deftg6fu" >}}

## [漢羅] 蛇夫座 Zeta：逃走 ê 恆星
Tī 這張予人讚嘆 ê 紅外線相片內底，有一粒 [逃走 ê 恆星][runaway star]，蛇夫座 Zeta，伊就親像是 tī 宇宙海內底咧行 ê 船仝款，產生這个 [弓形 ê 星際震波][bow shock]。
這張假色影像中心附近，有一粒 藍色 ê 蛇夫座 Zeta，這是一粒 比太陽 較大 20 倍 ê 恆星，用 一秒鐘 24 公里緊 ê 速度向倒爿飛過去。
伊頭前有足強 ê 恆星風，kā 厚塗粉 ê [星際物質][interstellar material] 壓縮、加溫，才會造成這个弓形 ê 震波波前。
是講是啥物驅動這粒恆星？
蛇夫座 Zeta 本底可能是 [雙星系統][binary star system] ê 成員之一，伊 ê 星伴質量較大，性命嘛較短。
等這个星伴變做 [超新星爆炸][exploded as a supernova]，質量消去了後，蛇夫座 Zeta 就去予擲出去這个系統矣。
[蛇夫座 Zeta][Zeta Oph] 離咱 460 光年遠，光度差不多是太陽 ê 6 萬 5000 倍強。
伊若毋是去予 [塗粉][dust] 包咧，光線去予閘去，伊應該是地球天頂上光 ê 恆星之一。
這張影像若是照 [蛇夫座 Zeta][Zeta Ophiuchi] 估算 ê 距離來看，大細應該有 1.5 度闊，差不多是 12 光年大。
2020 年 1 月 ê 時陣，NASA kā [Spitzer 太空望遠鏡][Spitzer Space Telescope] 轉做安全模式，結束伊 16 [年來，成功][successful years] [探索宇宙][exploring the cosmos] ê 任務。

## [POJ] Siâ-hu-chō Zeta: Tô-cháu ê Hêng-chheⁿ
Tī chit-tiuⁿ hō͘ lâng chàn-thàn ê âng-gōa-sòaⁿ siòng-phìⁿ lāi-té, ū chi̍t-lia̍p tô-cháu ê hêng-chheⁿ, Siâ-hu-chō Zeta, i to̍h chhin-chhiūⁿ sī tī ú-tiū-hái lāi-té leh kiâⁿ ê chûn kāng-khoán, sán-seng chit-ê keng-hêng ê seng-chè chìn-pho.
Chit-tiuⁿ ká-sek iáⁿ-siōng tiong-sim hù-kīn, ū chi̍t-lia̍p nâ-sek ê Siâ-hu-chō Zeta, che-sī chi̍t-lia̍p pí Thài-iông khah tōa 20 pōe ê hêng-chheⁿ, iōng chi̍t bió-cheng 24 kong-lí kín ê sok-tō͘ hiòng tò-pêng poe kòe-khì.
I thâu-chêng ū chiok kiông ê hêng-chheⁿ-hong, kā kāu thô͘-hún ê seng-chè bu̍t-chit ap-sok, ka un, chiah-ē chō-sêng chit-ê keng-hêng ê chìn-pho pho-chiân.
Sī-kóng sī siáⁿ-mih khu-tōng chit lia̍p hêng-chheⁿ?
Siâ-hu-chō Zeta pún-té khó-lêng sī siang-chheⁿ hē-thóng ê sêng-oân chi-it, i ê seng-phōaⁿ chit-liōng khah tōa, sèⁿ-miā mā khah té.
Tán chit-ê seng-phōaⁿ piàn-chò chhiau-sin-seng po̍k-chà, chit-liōng siau--khì liáu-āu, Siâ-hu-chō Zeta to̍h khì hō͘ tàn chhut-khì chit-ê hē-thóng--ah.
Siâ-hu-chō Zeta lī lán 460 kng-nî hn̄g, kng-tō͘ chha-put-to sī Thài-iông ê 6 bān 5000 pōe kiông.
I nā m̄-sī khì hō͘ thô͘-hún pau leh, kng-sòaⁿ khì hō͘ cha̍h khì, i èng-kai sī Tē-kiû thiⁿ-téng siōng kng ê hêng-chheⁿ chi-it.
Chit-tiuⁿ iáⁿ-siōng nā-sī chiàu Siâ-hu-chō Zeta kó͘-sǹg ê kū-lî lâi-khòaⁿ, tōa-sè èng-kai ū 1.5 tō͘ khoah, chha-put-to sī 12 kng-nî tōa.
2020 nî 1 goe̍h ê sî-chūn, NASA kā Spitzer Thài-khong Bōng-oán-kiàⁿ choán-chò an-choân bô͘-sek, kiat-sok i 16 nî lâi, sêng-kong thàm-soh ú-tiū ê jīm-bū.

## [KIP] Siâ-hu-tsō Zeta: Tô-tsáu ê Hîng-tshenn
Tī tsit-tiunn hōo lâng tsàn-thàn ê âng-guā-suànn siòng-phìnn lāi-té, ū tsi̍t-lia̍p tô-tsáu ê hîng-tshenn, Siâ-hu-tsō Zeta, i to̍h tshin-tshiūnn sī tī ú-tiū-hái lāi-té leh kiânn ê tsûn kāng-khuán, sán-sing tsit-ê king-hîng ê sing-tsè tsìn-pho.
Tsit-tiunn ká-sik iánn-siōng tiong-sim hù-kīn, ū tsi̍t-lia̍p nâ-sik ê Siâ-hu-tsō Zeta, tse-sī tsi̍t-lia̍p pí Thài-iông khah tuā 20 puē ê hîng-tshenn, iōng tsi̍t bió-tsing 24 kong-lí kín ê sok-tōo hiòng tò-pîng pue kuè-khì.
I thâu-tsîng ū tsiok kiông ê hîng-tshenn-hong, kā kāu thôo-hún ê sing-tsè bu̍t-tsit ap-sok, ka un, tsiah-ē tsō-sîng tsit-ê king-hîng ê tsìn-pho pho-tsiân.
Sī-kóng sī siánn-mih khu-tōng tsit lia̍p hîng-tshenn?
Siâ-hu-tsō Zeta pún-té khó-lîng sī siang-tshenn hē-thóng ê sîng-uân tsi-it, i ê sing-phuānn tsit-liōng khah tuā, sènn-miā mā khah té.
Tán tsit-ê sing-phuānn piàn-tsò tshiau-sin-sing po̍k-tsà, tsit-liōng siau--khì liáu-āu, Siâ-hu-tsō Zeta to̍h khì hōo tàn tshut-khì tsit-ê hē-thóng--ah.
Siâ-hu-tsō Zeta lī lán 460 kng-nî hn̄g, kng-tōo tsha-put-to sī Thài-iông ê 6 bān 5000 puē kiông.
I nā m̄-sī khì hōo thôo-hún pau leh, kng-suànn khì hōo tsa̍h khì, i ìng-kai sī Tē-kiû thinn-tíng siōng kng ê hîng-tshenn tsi-it.
Tsit-tiunn iánn-siōng nā-sī tsiàu Siâ-hu-tsō Zeta kóo-sǹg ê kū-lî lâi-khuànn, tuā-sè ìng-kai ū 1.5 tōo khuah, tsha-put-to sī 12 kng-nî tuā.
2020 nî 1 gue̍h ê sî-tsūn, NASA kā Spitzer Thài-khong Bōng-uán-kiànn tsuán-tsò an-tsuân bôo-sik, kiat-sok i 16 nî lâi, sîng-kong thàm-soh ú-tiū ê jīm-bū.

## [English] Zeta Oph: Runaway Star
Like a ship plowing through cosmic seas, [runaway star][runaway star] Zeta Ophiuchi produces the arcing interstellar bow wave or [bow shock][bow shock] seen in this stunning infrared portrait.
In the false-color view, bluish Zeta Oph, a star about 20 times more massive than the Sun, lies near the center of the frame, moving toward the left at 24 kilometers per _second_.
Its strong stellar wind precedes it, compressing and heating the dusty [interstellar material][interstellar material] and shaping the curved shock front.
What set this star in motion?
Zeta Oph was likely once a member of a [binary star system][binary star system], its companion star was more massive and hence shorter lived.
When the companion [exploded as a supernova][exploded as a supernova] catastrophically losing mass, Zeta Oph was flung out of the system.
About 460 light-years away, [Zeta Oph][Zeta Oph] is 65,000 times more luminous than [the Sun][the Sun] and would be one of the brighter stars in the sky if it weren't surrounded by obscuring [dust][dust].
The image spans about 1.5 degrees or 12 light-years at the estimated distance of [Zeta Ophiuchi][Zeta Ophiuchi].
In January 2020, NASA placed the [Spitzer Space Telescope][Spitzer Space Telescope] in safe mode, ending its 16 [successful years][successful years] of [exploring the cosmos][exploring the cosmos].

## 詞彙學習（漢羅/POJ/KIP/華語/English）
- 【蛇夫座 Zeta】Siâ-hu-chō Zeta/Siâ-hu-tsō Zeta/蛇夫座 Zeta/Zeta Ophiuchi
- 【震波波前】chìn-pho pho-chiân/tsìn-pho pho-tsiân/震波波前/shock front
- 【星伴】seng-phoaⁿ/sing-phuann/伴星/companion star
- 【雙星系統】siang-chheⁿ hē-thóng/siang-tshenn hē-thóng/雙星系統/binary star system
- 【超新星爆炸】chhiau-sin-seng po̍k-chà/tshiau-sin-sing po̍k-tsà/超新星爆炸/supernova explosion
- 【Spitzer 太空望遠鏡】Spitzer Thài-khong Bōng-oán-kiàⁿ/Spitzer Thài-khong Bōng-uán-kiànn/史匹哲太空望遠鏡/Spitzer Space Telescope

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[runaway star]:https://apod.nasa.gov/apod/ap061124.html
[bow shock]:https://www.youtube.com/watch?v=0rGz862VPRo
[interstellar material]:http://espg.sr.unh.edu/ism/what1.html
[binary star system]:https://apod.nasa.gov/apod/ap970219.html
[exploded as a supernova]:https://en.wikipedia.org/wiki/Type_II_supernova
[Zeta Oph]:https://en.wikipedia.org/wiki/Zeta_Ophiuchi
[the Sun]:https://solarsystem.nasa.gov/solar-system/sun/overview/
[dust]:https://apod.nasa.gov/apod/ap030706.html
[Zeta Ophiuchi]:http://stars.astro.illinois.edu/sow/zetaoph.html
[Spitzer Space Telescope]:https://www.nasa.gov/mission_pages/spitzer/main/index.html
[successful years]:http://www.spitzer.caltech.edu/news/2195-ssc2019-15-Sixteen-Images-for-Spitzer-s-Sweet-16
[exploring the cosmos]:https://www.nasa.gov/centers-and-facilities/goddard/nasas-spitzer-tess-find-potentially-volcano-covered-earth-size-world/

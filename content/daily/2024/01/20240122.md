---
title: 山 kah 月娘 ê 影
date: 2024-01-22
publishdate: 2024-01-22T11:45:00+0800
tags: [半月, 月相, 山陵, 晨昏線, 自轉]
hero: https://apod.nasa.gov/apod/image/2401/GrivolaMoon_Micon_1080.jpg
summary: 月娘 kah 山敢會投影出類似 ê 影？
categories: [podcast]
vocals: [阿錕]
---

{{% apod %}}

- 原始文章：[Shadows of Mountain and Moon](https://apod.nasa.gov/apod/ap240122.html)
- 影像來源 kah [版權][copyright]：[Enzo Massa Micon](https://www.instagram.com/enzomassamicon/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "cltewhjs6002q010vbygjeb7g" >}}

## [漢羅] 山 kah 月娘 ê 影
月娘 kah 山敢會投影出類似 ê 影？
會呢！毋閣 光 kah 暗 ê 邊界無一定愛對予齊齊。
這張相片是 2022 年 10 月初翕--ê，是 [意大利][Italy] [Grivola 山][mountain Grivola] kah 天頂 ê [頂半月][quarter moon]。
日頭就 tī 這幅構圖 ê 正爿，kā 月娘 ê 正爿照予光，嘛仝款 kā 山 ê 正爿照予光。
這款 [月相][lunar phase] 叫做「[半月][quarter]」，是因為伊去予日光照著 ê 彼爿，tī [地球][Earth] 頂懸 [看著 ê 部份][lit fraction visible]，佔規个月表 ê 4 分 1。
用數位技術處理這个孤張感光影像了後，會當閣較清楚看著這兩項 [大項][gigantic] 物件。
[地球逐工自轉][Earth rotates] 一輾，所以欲翕著 半月 ê [晨昏線][terminator] kah 直直直 ê 山陵 [排 tiàm 仝一條線][close alignment]，時間就愛掠較絚咧。

## [POJ] Soaⁿ kah Goe̍h-niû ê Iáⁿ
Goe̍h-niû kah soaⁿ kám-ē tâu-iáⁿ chhut lūi-sū ê iáⁿ?
Ē neh!
M̄-koh kng kah àm ê pian-kài bô-it-tēng ài tùi hō͘ chiâu-chê.
Chit-tiuⁿ siòng-phìⁿ sī 2022 nî 10 goe̍h-chhe hip--ê, sī I-tá-lī Grivola soaⁿ kah thiⁿ-téng ê téng-pòaⁿ-goe̍h.
Ji̍t-thâu to̍h tī chit pak kò͘-tô͘ ê chiàⁿ-pêng, kā goe̍h-niû ê chiàⁿ-pêng chiàu hō͘ kng, mā kāng-khoán kā soaⁿ ê chiàⁿ-pêng chiàu hō͘ kng.
Chit-khoán goe̍h-siòng kiò-chò "pòaⁿ-goe̍h", sī in-ūi i khì hō͘ ji̍t-kng chiò-tio̍h ê hit-pêng, tī tē-kiû téng-koân khòaⁿ-tio̍h ê pō͘-hūn, chiàm kui-ê goe̍h-piáu ê 4 hun 1.
Iōng sò͘-ūi ki-su̍t chhú-lí chit-ê ko͘-tiuⁿ kám-kng iáⁿ-siōng liáu-āu, ē-tàng koh-khah chheng-chhó khòaⁿ-tio̍h chit nn̄g hāng tōa-hāng mi̍h-kiāⁿ.
Tē-kiû ta̍k-kang chū-choán chi̍t liàn, só͘-í beh hip-tio̍h pòaⁿ-goe̍h ê sîn-hun-sòaⁿ kah ti̍t-ti̍t-ti̍t ê soaⁿ-niā pâi tiàm kāng chi̍t tiâu sòaⁿ, sî-kan to̍h-ài lia̍h khah ân leh.

## [KIP] Suann kah Gue̍h-niû ê Iánn
Gue̍h-niû kah suann kám-ē tâu-iánn tshut luī-sū ê iánn?
Ē neh!
M̄-koh kng kah àm ê pian-kài bô-it-tīng ài tùi hōo tsiâu-tsê.
Tsit-tiunn siòng-phìnn sī 2022 nî 10 gue̍h-tshe hip--ê, sī I-tá-lī Grivola suann kah thinn-tíng ê tíng-puànn-gue̍h.
Ji̍t-thâu to̍h tī tsit pak kòo-tôo ê tsiànn-pîng, kā gue̍h-niû ê tsiànn-pîng tsiàu hōo kng, mā kāng-khuán kā suann ê tsiànn-pîng tsiàu hōo kng.
Tsit-khuán gue̍h-siòng kiò-tsò "puànn-gue̍h", sī in-uī i khì hōo ji̍t-kng tsiò-tio̍h ê hit-pîng, tī tē-kiû tíng-kuân khuànn-tio̍h ê pōo-hūn, tsiàm kui-ê gue̍h-piáu ê 4 hun 1.
Iōng sòo-uī ki-su̍t tshú-lí tsit-ê koo-tiunn kám-kng iánn-siōng liáu-āu, ē-tàng koh-khah tshing-tshó khuànn-tio̍h tsit nn̄g hāng tuā-hāng mi̍h-kiānn.
Tē-kiû ta̍k-kang tsū-tsuán tsi̍t liàn, sóo-í beh hip-tio̍h puànn-gue̍h ê sîn-hun-suànn kah ti̍t-ti̍t-ti̍t ê suann-niā pâi tiàm kāng tsi̍t tiâu suànn, sî-kan to̍h-ài lia̍h khah ân leh.

## [English] Shadows of Mountain and Moon
Can the Moon and a mountain really cast similar shadows?
Yes, but the division between light and dark does not have to be aligned.
Pictured, a [quarter moon][quarter moon] was captured above the [mountain Grivola][mountain Grivola] in [Italy][Italy] in early October of 2022.
The [Sun][Sun] is to the right of the featured picturesque landscape, illuminating the right side of the [Moon][Moon] in a similar way that it illuminates the right side of the mountain.
This [lunar phase][lunar phase] is called "[quarter][quarter]", in part, because the [lit fraction visible][lit fraction visible] from [Earth][Earth] is one quarter of the entire lunar surface.
Digital post-processing of this single exposure gave both [gigantic][gigantic] objects more prominence.
Capturing the [terminator][terminator] of this quarter moon in [close alignment][close alignment] with nearly vertical mountain ridge required careful timing because the [Earth rotates][Earth rotates] once a day.

## 詞彙學習（漢羅/POJ/KIP/華語/English）
- 【半月】pòaⁿ-goe̍h/puànn-gue̍h/弦月/quarter moon
- 【月相】goe̍h-siòng/gue̍h-siòng/月相/lunar phase
- 【晨昏線】sîn-hun-sòaⁿ/sîn-hun-suànn/晨昏線/terminator
- 【山陵】soaⁿ-niā/suann-niā/山脊/mountain ridge
- 【自轉】chū-choán/tsū-tsuán/自轉/rotation
- 【意大利】I-tá-lī/I-tá-lī/義大利/Italy

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[quarter moon]:https://apod.nasa.gov/apod/ap041021.html
[mountain Grivola]:https://youtu.be/Boz-IyFv1oQ?t=530
[Italy]:https://en.wikipedia.org/wiki/Italy
[Sun]:https://science.nasa.gov/sun/
[Moon]:https://science.nasa.gov/moon/
[lunar phase]:https://spaceplace.nasa.gov/moon-phases/
[quarter]:https://apod.nasa.gov/apod/ap231021.html
[lit fraction visible]:https://en.wikipedia.org/wiki/Lunar_phase
[Earth]:https://apod.nasa.gov/apod/ap220206.html
[gigantic]:https://get.pxhere.com/photo/pet-kitten-cat-mammal-close-up-nose-whiskers-vertebrate-maine-coon-cat-cat-cat-norwegian-forest-cat-european-shorthair-burmilla-small-to-medium-sized-cats-cat-like-mammal-carnivoran-domestic-short-haired-cat-domestic-long-haired-cat-british-semi-longhair-turkish-angora-997523.jpg
[terminator]:https://en.wikipedia.org/wiki/Terminator_(solar)
[close alignment]:https://apod.nasa.gov/apod/ap200507.html
[Earth rotates]:https://apod.nasa.gov/apod/ap200701.html

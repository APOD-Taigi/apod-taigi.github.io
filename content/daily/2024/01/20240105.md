---
title: 四邊形星群：獵戶座星雲 ê 心臟
date: 2024-01-05
publishdate: 2024-01-05T11:45:00+0800
tags: [四邊形星群, 獵戶座星雲, 獵戶座 Theta-1 C, 恆星形成區, 烏洞, 星團 電離, 輻射]
hero: https://apod.nasa.gov/apod/image/2401/Image964_1024.jpg
summary: 這張清楚 ê 宇宙影像中心是獵戶座星雲 ê 心臟，內底有 4 粒高溫大質量恆星，in 就是 四邊形星群。
categories: [podcast]
vocals: [阿勻]
---

{{% apod %}}

- 原始文章：[Trapezium: At the Heart of Orion](https://apod.nasa.gov/apod/ap240105.html)
- 影像來源 kah [版權][copyright]：[Fred Zimmer](https://telescope.live/user/24785), Telescope Live
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clsz78qxz0bxd01x7303w6zts" >}}

## [漢羅] 四邊形星群：獵戶座星雲 ê 心臟
這張清楚 ê 宇宙影像中心是 [獵戶座星雲][the Orion Nebula] ê 心臟，內底有 4 粒高溫大質量恆星，in [就是 四邊形星群][known as the Trapezium]。
In 相倚 tī 半徑 1.5 光年 ê 範圍內，是獵戶座星雲核心 ê 實密星團 ê 主要成員。
[四邊形星][Trapezium stars 1] 群發出 ê 電離輻射 [紫外光][Ultraviolet]，大部份是 ùi 一粒足光 ê 恆星，[獵戶座 Theta-1 C][Theta-1 Orionis C] 發出來--ê。
伊驅動這个複雜 ê 恆星形成區，予伊發出可見光。
這个 300 萬歲 ê 獵戶座星雲 內底 ê 星團，是比伊少年 ê 時陣猶閣較實密。
照 [動力學研究][dynamical study] 表示講，可能是當初時 [失控 ê 恆星相挵][runaway stellar collisions]，產生一粒 質量超過 100 倍太陽質量 ê [烏洞][black hole 1] 。
星團內底若是有 [烏洞][black hole 2] ，就會當解說 [四邊形星群][Trapezium stars 2] 內底 ê 恆星是按怎會有遮爾懸 ê 運動速度。
獵戶座星雲 kah 咱 ê 距離差不多有 1500 光年，按呢這粒烏洞真有可能是目前為止 kah 咱地球 [上倚 ê 烏洞][closest known black holes]。

## [POJ] Sì-piⁿ-hêng Seng-kûn:La̍h-hō͘-chō Seng-hûn ê sim-chōng
Chit-tiuⁿ chheng-chhó ê ú-tiū iáⁿ-siōng tiong-sim sī La̍h-hō͘-chō Seng-hûn ê sim-chōng, lāi-té ū 4 lia̍p ko-un tōa chit-liōng hêng-chheⁿ, in to̍h-sī Sì-piⁿ-hêng Seng-kûn.
In sio-óa tī pòaⁿ-kèng 1.5 kng-nî ê hoān-ûi-lāi,sī La̍h-hō͘-chō Seng-hûn he̍k-sim ê si̍t ba̍t chheⁿ thoân ê chú-iàu sêng-oân.
Sì-piⁿ-hêng Seng-kûn hoat-chhut ê tiān lī hok-siā chí gōa kng,tōa-pō͘-hūn sī ùi chi̍t-lia̍p chiok kng ê hêng-chheⁿ,La̍h-hō͘-chō Theta 1 C hoat--chhut-lâi--ê.
I khu-tōng chit-ê ho̍k-cha̍p ê hêng-chheⁿ hêng-sêng-khu, hō͘ i hoat-chhut khó-kiàn-kng.
Chit-ê 300 bān-hòe ê La̍h-hō͘-chō Seng-hûn lāi-té ê seng-thoân, sī pí i siàu-liân ê sî-chūn iáu koh-khah cha̍t-ba̍t.
Chiàu tōng-le̍k-ha̍k gián-kiù piáu-sī kóng, khó-lêng sī tong-chhoe-sî sit-khòng ê hêng-chheⁿ sio-lòng, sán-seng chi̍t-lia̍p chit-liōng chhiau-kòe 100 pōe thài-iông chit-liōng ê o͘-tōng.
Seng-thoân lāi-té nā-sī ū o͘-tōng, to̍h ē-tàng kái-soeh Sì-piⁿ-hêng Seng-kûn lāi-té ê hêng-chheⁿ sī-án-chóaⁿ ē ū chiah-nī koân ê ūn-tōng sok-tō͘.
La̍h-hō͘-chō Seng-hûn kah lán ê kū-lî chha-put-to ū 1500 kng-nî, án-ne chit lia̍p o͘-tōng chin ū khó-lêng sī bo̍k-chêng ûi-chí kah lán Tē-kiû siōng óa ê o͘-tōng.

## [KIP] Sì-pinn-hîng Sing-kûn:La̍h-hōo-tsō Sing-hûn ê sim-tsōng
Tsit-tiunn tshing-tshó ê ú-tiū iánn-siōng tiong-sim sī La̍h-hōo-tsō Sing-hûn ê sim-tsōng, lāi-té ū 4 lia̍p ko-un tuā tsit-liōng hîng-tshenn, in to̍h-sī Sì-pinn-hîng Sing-kûn.
In sio-uá tī puànn-kìng 1.5 kng-nî ê huān-uî-lāi,sī La̍h-hōo-tsō Sing-hûn hi̍k-sim ê si̍t ba̍t tshenn thuân ê tsú-iàu sîng-uân.
Sì-pinn-hîng Sing-kûn huat-tshut ê tiān lī hok-siā tsí guā kng,tuā-pōo-hūn sī uì tsi̍t-lia̍p tsiok kng ê hîng-tshenn,La̍h-hōo-tsō Theta 1 C huat--tshut-lâi--ê.
I khu-tōng tsit-ê ho̍k-tsa̍p ê hîng-tshenn hîng-sîng-khu, hōo i huat-tshut khó-kìan-kng.
Tsit-ê 300 bān-huè ê La̍h-hōo-tsō Sing-hûn lāi-té ê sing-thuân, sī pí i siàu-liân ê sî-tsūn iáu koh-khah tsa̍t-ba̍t.
Tsiàu tōng-li̍k-ha̍k gián-kiù piáu-sī kóng, khó-lîng sī tong-tshue-sî sit-khòng ê hîng-tshenn sio-lòng, sán-sing tsi̍t-lia̍p tsit-liōng tshiau-kuè 100 puē thài-iông tsit-liōng ê oo-tōng.
Sing-thuân lāi-té nā-sī ū oo-tōng, to̍h ē-tàng kái-sueh Sì-pinn-hîng Sing-kûn lāi-té ê hîng-tshenn sī-án-tsuánn ē ū tsiah-nī kuân ê ūn-tōng sok-tōo.
La̍h-hōo-tsō Sing-hûn kah lán ê kū-lî tsha-put-to ū 1500 kng-nî, án-ne tsit lia̍p oo-tōng tsin ū khó-lîng sī bo̍k-tsîng uî-tsí kah lán Tē-kiû siōng uá ê oo-tōng.

## [English] Trapezium: At the Heart of Orion
Near the center of this sharp cosmic portrait, at the heart of [the Orion Nebula][the Orion Nebula], are four hot, massive stars [known as the Trapezium][known as the Trapezium].
Gathered within a region about 1.5 light-years in radius, they dominate the core of the dense Orion Nebula Star Cluster.
[Ultraviolet][Ultraviolet] ionizing radiation from the [Trapezium stars][Trapezium stars 1], mostly from the brightest star [Theta-1 Orionis C][Theta-1 Orionis C] powers the complex star forming region's entire visible glow.
About three million years old, the Orion Nebula Cluster was even more compact in its younger years and a [dynamical study][dynamical study] indicates that [runaway stellar collisions][runaway stellar collisions] at an earlier age may have formed a [black hole][black hole 1] with more than 100 times the mass of the Sun.
The presence of a [black hole][black hole 2] within the cluster could explain the observed high velocities of the [Trapezium stars][Trapezium stars 2].
The Orion Nebula's distance of some 1,500 light-years would make it one of the [closest known black holes][closest known black holes] to planet Earth.

## 詞彙學習（漢羅/POJ/KIP/華語/English）
- 【四邊形星群】Sì-piⁿ-hêng Seng-kûn/Sì-pinn-hîng Sing-kûn/四邊形星群/Trapezium
- 【獵戶座星雲】La̍h-hō͘-chō Seng-hûn/La̍h-hōo-tsō Sing-hûn/獵戶座星雲/Orion Nebula
- 【獵戶座 Theta-1 C】La̍h-hō͘-chō Theta it C/La̍h-hōo-tsō Theta it C/獵戶座 Theta-1 C/Theta-1 Orionis C
- 【恆星形成區】hêng-chheⁿ hêng-sêng-khu/hîng-tshenn hîng-sîng-khu/恆星形成區/star forming region
- 【烏洞】o͘-tōng/oo-tōng/黑洞/black hole
- 【星團】seng-thoân/sing-thuân/星團/star cluster
- 【電離】tiān-lî/tiān-lî/電離/ionizing
- 【輻射】hok-siā/hok-siā/輻射/radiation

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[the Orion Nebula]:https://apod.nasa.gov/apod/ap090222.html
[known as the Trapezium]:http://messier.seds.org/more/m042_trapezium.html
[Ultraviolet]:https://science.nasa.gov/ems/10_ultravioletwaves
[Trapezium stars 1]:https://en.wikipedia.org/wiki/Trapezium_Cluster
[Theta-1 Orionis C]:http://stars.astro.illinois.edu/sow/theta1ori.html
[dynamical study]:http://adsabs.harvard.edu/abs/2012ApJ...757...37S
[runaway stellar collisions]:https://skyandtelescope.org/astronomy-news/a-black-hole-in-orion/
[black hole 1]:https://svs.gsfc.nasa.gov/gallery/black-holes/
[black hole 2]:https://apod.nasa.gov/apod/ap141026.html
[Trapezium stars 2]:https://apod.nasa.gov/apod/ap170321.html
[closest known black holes]:https://en.wikipedia.org/wiki/List_of_nearest_black_holes

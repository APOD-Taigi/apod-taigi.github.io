---
title: 彗星 67P 頂懸 ê 雪
date: 2024-01-06
publishdate: 2024-01-06T11:45:00+0800
tags: [free2share, 週期性彗星, 彗星 67P, 狹視角, 紮電粒子, 宇宙線, 大犬座, Rosetta 太空船, 彗核]
hero: https://www.youtube.com/watch?v=PpyPgJHKxSw
summary: 你若是徛 tī 週期性彗星 67P/Churyumov-Gerasimenko ê 山壁頂懸，並袂去予這場暴風雪擋咧。
categories: [podcast]
vocals: [阿錕]
---

{{% apod %}}

- 原始文章：[The Snows of Churyumov-Gerasimenko](https://apod.nasa.gov/apod/ap240106.html)
- 影像來源：[ESA](http://www.esa.int/), [Rosetta](http://rosetta.esa.int/), [MPS](http://www.mps.mpg.de/en), OSIRIS; UPD/LAM/IAA/SSO/INTA/UPM/DASP/IDA;動畫：[Jacint Roger Perez](https://twitter.com/landru79)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clsdj7v0q009301t69gxb0p3o" >}}

## [漢羅] 彗星 67P 頂懸 ê 雪
你若是徛 tī 週期性彗星 [67P/Churyumov-Gerasimenko][67P/Churyumov-Gerasimenko 1] ê 山壁頂懸，並袂去予這場暴風雪擋咧。
[Rosetta][Rosetta] 太空船 tī 2016 年 6 月踅這粒彗星 ê 時陣，伊 ê 狹視角 kha-mé-lah 就 tī 彗星表面 [頂懸][above] 附近，紀錄著這寡 tī 視野內底看起來敢若是咧落雪 ê 塗粉 kah 冰粒。
有一寡 tī 影像內底較光 ê 光斑，可能是因為高能紮電粒子 抑是 [宇宙線][cosmic rays] 去舂著 kha-mé-lah。
有一寡是 tī 大隻狗星座（[大犬座][Canis Major]）方向 實密 ê 背景星。
[影片][In the video] 內底 ê 背景星較好揣，因為 in ê [光巡][bright specks] 是 ùi 頂懸到下底。
這支精彩 ê 影片是 Rosetta 太空船 tiàm 離 [彗核][the comet's nucleus] 13 公里遠 ê 所在，kā 25 分鐘內翕 ê 33 張 [連紲影像][consecutive images] 合成 ê 影片。
2016 年 9 月 ê 時陣，Rosetta 太空船完成伊最後 ê 任務了後，成功控制伊家己去挵 [彗星 67P][67P/Churyumov-Gerasimenko 2]。
彗核就變做是 Rosetta 太空船 上落尾安息 ê 所在。

## [POJ] Hūi-chheⁿ 67P téng-koân ê Seh
Lí nā-sī khiā tī chiu-kî-sèng hūi-chheⁿ 67P/Churyumov Gerasimenko ê soaⁿ-piah téng-koân, pēng bē khì hō͘ chit-tiûⁿ pō-hong-seh tòng lih.
Rosetta Thài-khong-chûn tī 2016 nî 6 goe̍h se̍h chit lia̍p hūi-chheⁿ ê sî-chūn, i ê e̍h-sī-kak kha-mé-lah to̍h tī hūi-chheⁿ piáu-bīn téng-koân hù-kīn, kì-lio̍k tio̍h chit kóa tī sī-iá lāi-té khòaⁿ-khí-lâi káⁿ-nā sī leh lo̍h-seh ê thô͘-hún kah peng-lia̍p.
Ū chi̍t-kóa tī iáⁿ-siōng lāi-té khah kng ê kng-pan, khó-lêng sī in-ūi ko-lêng chah-tiān lia̍p-chú ia̍h-sī ú-tiū-sòaⁿ khì cheng-tio̍h kha-mé-lah.
Ū chi̍t-kóa sī tī tōa-chiah-káu seng-chō (Tōa-khián-chō) hong-hiòng cha̍t-ba̍t ê pōe-kéng-chheⁿ.
Iáⁿ-phìⁿ lāi-té ê pōe-kéng-chheⁿ khah hó-chhōe, in-ūi in ê kng-sûn sī ùi téng-koân kàu ē-té.
Chit-ki cheng-chhái ê iáⁿ-phìⁿ sī Rosetta Thài-khong-chûn tiàm lī hūi-he̍k 13 kong-lí hn̄g ê só͘-chāi, kā 25 hun-cheng lāi hip--ê 33 tiuⁿ liân-sòa iáⁿ-siōng ha̍p-sêng ê iáⁿ-phìⁿ.
2016 nî 9 goe̍h ê sî-chūn, Rosetta Thài-khong-chûn oân-sêng i chòe-āu ê jīm-bū liáu-āu, sêng-kong khòng-chè i ka-kī khì lòng Hūi-chheⁿ 67P.
Hūi-he̍k to̍h piàn-chò sī Rosetta Thài-khong-chûn siāng-lo̍h-bóe an-sit ê só͘-chāi.

## [KIP] Huī-tshenn 67P tíng-kuân ê Seh
Lí nā-sī khiā tī tsiu-kî-sìng huī-tshenn 67P/Churyumov Gerasimenko ê suann-piah tíng-kuân, pīng bē khì hōo tsit-tiûnn pō-hong-seh tòng lih.
Rosetta Thài-khong-tsûn tī 2016 nî 6 gue̍h se̍h tsit lia̍p huī-tshenn ê sî-tsūn, i ê e̍h-sī-kak kha-mé-lah to̍h tī huī-tshenn piáu-bīn tíng-kuân hù-kīn, kì-lio̍k tio̍h tsit kuá tī sī-iá lāi-té khuànn-khí-lâi kánn-nā sī leh lo̍h-seh ê thôo-hún kah ping-lia̍p.
Ū tsi̍t-kuá tī iánn-siōng lāi-té khah kng ê kng-pan, khó-lîng sī in-uī ko-lîng tsah-tiān lia̍p-tsú ia̍h-sī ú-tiū-suànn khì tsing-tio̍h kha-mé-lah.
Ū tsi̍t-kuá sī tī tuā-tsiah-káu sing-tsō (Tuā-khián-tsō) hong-hiòng tsa̍t-ba̍t ê puē-kíng-tshenn.
Iánn-phìnn lāi-té ê puē-kíng-tshenn khah hó-tshuē, in-uī in ê kng-sûn sī uì tíng-kuân kàu ē-té.
Tsit-ki tsing-tshái ê iánn-phìnn sī Rosetta Thài-khong-tsûn tiàm lī huī-hi̍k 13 kong-lí hn̄g ê sóo-tsāi, kā 25 hun-tsing lāi hip--ê 33 tiunn liân-suà iánn-siōng ha̍p-sîng ê iánn-phìnn.
2016 nî 9 gue̍h ê sî-tsūn, Rosetta Thài-khong-tsûn uân-sîng i tsuè-āu ê jīm-bū liáu-āu, sîng-kong khòng-tsè i ka-kī khì lòng Huī-tshenn 67P.
Huī-hi̍k to̍h piàn-tsò sī Rosetta Thài-khong-tsûn siāng-lo̍h-bué an-sit ê sóo-tsāi.

## [English] The Snows of Churyumov-Gerasimenko
You couldn't really be caught in this blizzard while standing by a cliff on periodic comet [67P/Churyumov-Gerasimenko][67P/Churyumov-Gerasimenko 1].
Orbiting the comet in June of 2016, the [Rosetta][Rosetta] spacecraft's narrow angle camera did record streaks of dust and ice particles similar to snow as they drifted across the field of view close to the camera and [above][above] the comet's surface.
Still, some of the [bright specks][bright specks] in the scene are likely due to a rain of energetic charged particles or [cosmic rays][cosmic rays] hitting the camera, and the dense background of stars in the direction of the constellation of the Big Dog ([Canis Major][Canis Major]).
[In the video][In the video], the background stars are easy to spot trailing from top to bottom.
The stunning movie was constructed from 33 [consecutive images][consecutive images] taken over 25 minutes while Rosetta cruised some 13 kilometers from [the comet's nucleus][the comet's nucleus].
In September 2016, the nucleus became the final resting place for the Rosetta spacecraft after its mission was ended with a successful controlled impact on [67P/Churyumov-Gerasimenko][67P/Churyumov-Gerasimenko 2].

## 詞彙學習

|漢羅|POJ|KIP|華語|English|
|-|-|-|-|-|
|週期性彗星|chiu-kî-sèng hūi-chheⁿ|tsiu-kî-sìng huī-tshenn|週期性彗星|periodic comet|
|彗星 67P|hūi-chheⁿ 67P||彗星 67P|comet 67P/Churyumov-Gerasimenko|
|狹視角 kha-mé-lah|e̍h-sī-kak kha-mé-lah|e̍h-sī-kak kha-mé-lah|窄視角相機|narrow angle camera|
|紮電粒子|chah-tiān lia̍p-chú|tsah-tiān lia̍p-tsú|帶電粒子|chardged particle|
|宇宙線|ú-tiū-sòaⁿ|ú-tiū-suànn|宇宙線|cosmic ray|
|大犬座|Tōa-khián-chō|Tuā-khián-tsō|大犬座|Canis Major|
|Rosetta 太空船|Rosetta Thài-khong-chûn|Rosetta Thài-khong-tsûn|羅塞塔號太空船|Rosetta spacecraft|
|彗核|hūi-he̍k|huī-hi̍k|彗核|comet nucleus|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[67P/Churyumov-Gerasimenko 1]:https://solarsystem.nasa.gov/asteroids-comets-and-meteors/comets/67p-churyumov-gerasimenko/in-depth/
[Rosetta]:https://www.esa.int/Science_Exploration/Space_Science/Rosetta
[above]:https://apod.nasa.gov/apod/ap170331.html
[bright specks]:https://www.newscientist.com/article/2167224-amazing-gif-shows-dust-and-cosmic-rays-raining-down-on-comet-67p/
[cosmic rays]:https://www.nasa.gov/press-release/goddard/2016/ace-cosmic-ray
[Canis Major]:https://en.wikipedia.org/wiki/Canis_Major
[In the video]:https://apod.nasa.gov/apod/image/1804/RosettaOsirisC67P_JacintRoger.gif
[consecutive images]:https://imagearchives.esac.esa.int/index.php?/category/410/start-72#top
[the comet's nucleus]:https://apod.nasa.gov/apod/ap200127.html
[67P/Churyumov-Gerasimenko 2]:https://apod.nasa.gov/apod/ap211113.html

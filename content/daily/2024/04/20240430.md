---
title: 英仙座 GK：新星 kah 行星狀星雲
date: 2024-04-30
publishdate: 2024-04-30T11:45:00+0800
tags: [英仙座 GK, 新星, 英仙座 1901, 行星形星雲, 煙火星雲, 白矮星, 北冕座 T, 參宿四, 熱核爆炸, 大氣層, 星際卷雲, 類太陽恆星]
hero: https://apod.nasa.gov/apod/image/2404/GKPerWide_DSC_960.jpg
summary: 恆星系統 GK Per 干焦 kah 相片內底 3 个星雲內底 ê 2 个有關係。
---

{{% apod %}}

- 原始文章：[GK Per: Nova and Planetary Nebula](https://apod.nasa.gov/apod/ap240430.html)
- 影像來源 kah 版權：[Deep Sky Collective](https://deepskycollective.com/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 英仙座 GK：新星 kah 行星形星雲
恆星系統 GK Per 干焦 kah [相片][pictured] 內底 3 个星雲內底 ê 2 个有關係。
[英仙座 GK][GK Persei] 內底 ê [新星][nova 1] 英仙座 1901 就 tī 1500 [光年][light years] 遠 ê 所在，是目前為止有紀錄--ê，第二近 ê 新星。
正中央是一粒 [白矮星][white dwarf star]，伊進前是一粒 類太陽恆星，這是伊留落來 ê 核心。
伊去予圓形 ê 煙火星雲包 tī 內底，這个星雲是 ùi 白矮星表面 噴出來 ê 氣體。
這个白矮星 發生 [熱核爆炸][thermonuclear explosion]，光度變甲足光--ê，咱叫是講有一粒新 ê 星，就 kā 叫做 新星，[這 tī 1901 年 ê 時陣有紀錄落來][recorded in 1901]。
踅 tī 煙火星雲外口彼輾紅光氣體，過去是中心彼粒恆星 ê 大氣層。
這款氣體 tī [新星][nova 2]  爆炸進前去予擲出來，湠開了後，看起來就敢若是 [行星形星雲][planetary nebula]。
畫面頂懸 [較暗 ê 殕色氣體][faint gray gas]，是拄仔好 [迒過伊][just passing through] ê [星際卷雲][interstellar cirrus]。
1901 年，英仙座 GK ê 新星 是比 [參宿四][Betelgeuse] [閣較光][became brighter]。
恆星系統 [北冕座 T][T CrB]，按算今年嘛會有一粒 新星爆炸，毋過咱毋知影伊當時會爆炸，嘛毋知伊會變 [偌光][how bright]。

## [POJ] Eng-sian-chō GK: Sin-seng kah Kiâⁿ-chheⁿ-hêng Seng-hûn
Hêng-chheⁿ hē-thóng GK Per kan-na kah siòng-phìⁿ lāi-té 3 ê seng-hûn lāi-té ê 2 ê ū koan-hē.
Eng-sian-chō GK lāi-té ê sin-seng Eng-sian-chō 1901 tō tī 1500 kng-nî hn̄g ê só͘-chāi, sī bo̍k-chêng ûi-chí ū kì-lo̍k--ê, tē-jī kīn ê Sin-seng.
Chiàⁿ tiong-ng sī chi̍t-lia̍p pe̍h-é-chheⁿ, i chìn-chêng sī chi̍t-lia̍p lūi thài-iông hêng-chheⁿ, che-sī ī lâu--lo̍h-lâi ê he̍k-sim.
I khì hō͘ îⁿ-hêng ê Ian-hóe Seng-hûn pau tī lāi-té, chit-ê seng-hûn sī ùi pe̍h-é-chheⁿ piáu-bīn phùn chhut-lâi ê khì-thé.
chit-ê pe̍h-é-chheⁿ hoat-seng jia̍t-he̍k po̍k-chà, kng-tō͘ piàn kah chiok kng--ê, lán kiò sī kóng ū chi̍t-lia̍p sin ê chheⁿ, tō kā kiò-chò sin-seng, che tī 1901 nî ê sî-chūn ū kì-lo̍k lo̍h-lâi.
Se̍h tī Ian-hóe Seng-hûn gōa-kháu hit-liàn âng-kng khì-thé, kòe-khì sī tiong-sim hit lia̍p hêng-chheⁿ ê tāi-khì-chân.
Chit-khoán khì-thé tī sin-seng po̍k-chà chìn-chêng khì hō͘ tàn--chhut-lâi, thòaⁿ-khui liáu-āu, khòaⁿ--khí-lâi tō káⁿ-nā sī kiâⁿ-chheⁿ-hêng seng-hûn.
Ōe-bīn téng-koân khah àm ê phú-sek khì-thé, sī tú-á-hó hāⁿ-kòe i ê seng-chè kńg-hûn.
1901 nî, Eng-sian-chō GK ê sin-seng sī pí Chham-siù-sù koh-khah kng.
Hêng-chheⁿ hē-thóng Pak-bián-chō T, àn-sǹg kin-nî mā ē ū chi̍t-lia̍p sin-seng po̍k-chà, m̄-koh lán m̄-chai-iáⁿ i tang-sî ē po̍k-chà, mā m̄-chai i ē piàn gōa kng.

## [KIP] Ing-sian-tsō GK: Sin-sing kah Kiânn-tshenn-hîng Sing-hûn
Hîng-tshenn hē-thóng GK Per kan-na kah siòng-phìnn lāi-té 3 ê sing-hûn lāi-té ê 2 ê ū kuan-hē.
Ing-sian-tsō GK lāi-té ê sin-sing Ing-sian-tsō 1901 tō tī 1500 kng-nî hn̄g ê sóo-tsāi, sī bo̍k-tsîng uî-tsí ū kì-lo̍k--ê, tē-jī kīn ê Sin-sing.
Tsiànn tiong-ng sī tsi̍t-lia̍p pe̍h-é-tshenn, i tsìn-tsîng sī tsi̍t-lia̍p luī thài-iông hîng-tshenn, tse-sī ī lâu--lo̍h-lâi ê hi̍k-sim.
I khì hōo înn-hîng ê Ian-hué Sing-hûn pau tī lāi-té, tsit-ê sing-hûn sī uì pe̍h-é-tshenn piáu-bīn phùn tshut-lâi ê khì-thé.
tsit-ê pe̍h-é-tshenn huat-sing jia̍t-hi̍k po̍k-tsà, kng-tōo piàn kah tsiok kng--ê, lán kiò sī kóng ū tsi̍t-lia̍p sin ê tshenn, tō kā kiò-tsò sin-sing, tse tī 1901 nî ê sî-tsūn ū kì-lo̍k lo̍h-lâi.
Se̍h tī Ian-hué Sing-hûn guā-kháu hit-liàn âng-kng khì-thé, kuè-khì sī tiong-sim hit lia̍p hîng-tshenn ê tāi-khì-tsân.
Tsit-khuán khì-thé tī sin-sing po̍k-tsà tsìn-tsîng khì hōo tàn--tshut-lâi, thuànn-khui liáu-āu, khuànn--khí-lâi tō kánn-nā sī kiânn-tshenn-hîng sing-hûn.
Uē-bīn tíng-kuân khah àm ê phú-sik khì-thé, sī tú-á-hó hānn-kuè i ê sing-tsè kńg-hûn.
1901 nî, Ing-sian-tsō GK ê sin-sing sī pí Tsham-siù-sù koh-khah kng.
Hîng-tshenn hē-thóng Pak-bián-tsō T, àn-sǹg kin-nî mā ē ū tsi̍t-lia̍p sin-sing po̍k-tsà, m̄-koh lán m̄-tsai-iánn i tang-sî ē po̍k-tsà, mā m̄-tsai i ē piàn guā kng.

## [English] GK Per: Nova and Planetary Nebula
The star system GK Per is known to be associated with only two of the three nebulas [pictured][pictured].
At 1500 [light years][light years] distant, Nova Persei 1901 [GK Persei][GK Persei] was the second closest [nova][nova 1] yet recorded.
At the very center is a [white dwarf star][white dwarf star], the surviving core of a former Sun-like star.
It is surrounded by the circular [Firework nebula][Firework nebula], gas that was ejected by a [thermonuclear explosion][thermonuclear explosion] on the white dwarf's surface -- a nova -- as [recorded in 1901][recorded in 1901].
The red glowing gas surrounding the Firework nebula is the atmosphere that used to surround the central star.
This gas was expelled before the [nova][nova 2] and appears as a diffuse [planetary nebula][planetary nebula].
The [faint gray gas][faint gray gas] running across is [interstellar cirrus][interstellar cirrus] that seems to be [just passing through][just passing through] coincidently.
In 1901, GK Per's nova [became brighter][became brighter] than [Betelgeuse][Betelgeuse].
Similarly, star system [T CrB][T CrB] is expected to erupt in a nova later this year, but we don't know exactly when nor [how bright][how bright] it will become.

## 詞彙學習（漢羅/POJ/KIP/華語/English）
- 【英仙座 GK】Eng-sian-chō/Ing-sian-tsō/英仙座 GK/GK Persei
- 【英仙座 1901】Eng-sian-chō it-kiú-khòng-it/Ing-sian-tsō it-kiú-khòng-it/英仙座 1901/Persei 1901
- 【新星】sin-seng/sin-sing/新星/Nova
- 【行星形星雲】kiâⁿ-chheⁿ-hêng seng-hûn/kiânn-tshenn-hîng sing-hûn/行星狀星雲/planetary nebula
- 【煙火星雲】Ian-hóe Seng-hûn/Ian-hué Sing-hûn/煙火星雲/Firework Nebula
- 【白矮星】pe̍h-é-chheⁿ/pe̍h-é-tshenn/白矮星/white dwarf star
- 【參宿四】Chham-siù-sù/Tsham-siù-sù/參宿四/Betelgeuse
- 【北冕座 T】Pak-bián-chō T/Pak-bián-tsō T/北冕座 T/T CrB
- 【熱核爆炸】jia̍t-he̍k po̍k-chà/jia̍t-hi̍k po̍k-tsà/熱核爆炸/thermonuclear explosion
- 【大氣層】tāi-khì-chân/tāi-khì-tsân/大氣層/atmosphere
- 【星際卷雲】seng-chè kǹg-hûn/sing-tsè kǹg-hûn/星際卷雲/interstellar cirrus
- 【類太陽恆星】lūi thài-iông hêng-chheⁿ/luī thài-iông hîng-tshenn/類太陽恆星/Sun-like star

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[pictured]:https://www.astrobin.com/ocm8rv/
[light years]:https://spaceplace.nasa.gov/light-year/
[GK Persei]:https://en.wikipedia.org/wiki/GK_Persei
[nova 1]:https://en.wikipedia.org/wiki/Nova
[white dwarf star]:https://science.nasa.gov/universe/stars/types/#white-dwarfs
[Firework nebula]:https://apod.nasa.gov/apod/ap980704.html
[thermonuclear explosion]:https://youtu.be/11e8XyUBqRQ
[recorded in 1901]:https://www.aavso.org/vsots_gkper
[nova 2]:https://youtu.be/zYmd8EETy74
[planetary nebula]:https://apod.nasa.gov/apod/ap230416.html
[faint gray gas]:https://deepskycollective.com/gkpersei/lrgbhoo
[interstellar cirrus]:https://www.cosmotography.com/images/galactic_cirrus.html
[just passing through]:https://arxiv.org/abs/2201.10332
[became brighter]:https://media.zenfs.com/en_US/News/BGR_News/scared-surprised-cat-face.jpg
[Betelgeuse]:https://apod.nasa.gov/apod/ap200511.html
[T CrB]:https://blogs.nasa.gov/Watch_the_Skies/2024/02/27/view-nova-explosion-new-star-in-northern-crown/
[how bright]:https://en.wikipedia.org/wiki/T_Coronae_Borealis

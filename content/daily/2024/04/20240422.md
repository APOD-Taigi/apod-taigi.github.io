---
title: 月娘 kah 咧衝 圓箍仔煙 ê Etna 山
date: 2024-04-22
publishdate: 2024-04-22T11:45:00+0800
tags: [圓箍仔煙, 煙箍仔, 渦旋環, 火山烌, 幾何, 風喙, 月眉相, 噴射煙]
hero: https://apod.nasa.gov/apod/image/2404/EtnaRingsMoonCrop_Giannobile_960.jpg
summary: 是講，你知影 ê 火山敢有法度按呢？
---

{{% apod %}}

- 原始文章：[Moon and Smoke Rings from Mt. Etna](https://apod.nasa.gov/apod/ap240422.html)
- 影像來源 kah 版權：[Dario Giannobile](https://www.instagram.com/astro_dariogiannobile/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 月娘 kah 咧衝 圓箍仔煙 ê Etna 山
是講，你知影 ê 火山敢有法度按呢生？
予一寡人較 [意外][surprise] ê 是，[Etna 火山][Mt. Etna] 有當時仔會衝 圓箍仔煙。
用專業術語來講，這款圓箍仔煙就叫做 [渦旋環][vortex rings]。
這是因為火山壁 kā [欲噴出去 ê 煙霧][emitted smoke puffs] 較倚壁邊 ê 氣體速度變較慢，造成較倚內部 ê 氣體 ê 相對速度變較緊。
結果形成一个低壓區，予噴出來 ê [火山氣體][volcanic gas] kah [火山烌][ash] 踅做一个 [圓箍仔][ring]。
這是一个咱熟似 ê 幾何結構，tī 伊衝懸 ê 時陣，煞意外誠穩定。
[圓箍仔煙][Smoke ring] 是足罕得看著，需要 風喙 ê [幾何結構][geometry]、[噴射煙][ejected smoke] ê 速度、kah 平靜 ê 外部大氣攏配合甲好勢好勢，才會出現。
[這張影像][featured image] 是 2 禮拜前 tī 意大利 [Sicily 島][Sicily] [Gangi][Gangi] 翕--ê，咱會當看著幾若个火山噴出來 ê 圓箍仔煙。
這个景色去予天光進前 ê [日頭][Sun] 照甲 [紅記記][red light]，背景閣有一粒 [月眉相][crescent Moon] ê 月娘。

## [POJ] Goe̍h-niû kah leh Chhèng Îⁿ-kho͘-á-ian ê Etna soaⁿ
Sī-kóng, lí chai-iáⁿ ê hóe-soaⁿ kám-ū hoat-tō͘ án-ne sìⁿ?
Hō͘ chi̍t kóa lâng khah ì-gōa ê sī, Etna hóe-soaⁿ ū-tang-sî-á ē chhèng îⁿ-kho͘-á-ian.
Iōng choan-gia̍p su̍t-gí lâi-kóng, chit-khoán îⁿ-kho͘-á-ian tō kiò-chò o-soân-khoân.
Che-sī in-ūi hóe soaⁿ-piah kā beh phùn chhut-khì ê ian-bū khah óa piah-piⁿ ê khì-thé sok-tō͘ piàn khah bān,chō-sêng khah óa lōe-pō͘ ê khì-thé ê siong-tùi sok-tō͘ piàn khah-kín.
Kiat-kó hêng-sêng chi̍t-ê kē-ap-khu, hō͘ phùn--chhut-lâi ê hóe-soaⁿ khì-thé kah hóe-soaⁿ-hu se̍h chò chi̍t-ê îⁿ-kho͘-á.
Che-sī chi̍t-ê lán se̍k-sāi ê kí-hô kiat-kò͘, tī i chhèng-koân ê sî-chūn, soah ì-gōa chiâⁿ ún-tēng.
Îⁿ-kho͘-á-ian sī chiok hán-tit khòaⁿ--tio̍h, su-iàu hong-chhùi ê kí-hô kiat-kò͘, phùn-siā-ian ê sok-tō͘, kah pêng-chēng ê gōa-pō͘ tāi-khì lóng phòe-ha̍p kah hó-sè-hó-sè, chiah-ē chhut-hiān.
Chit-tiuⁿ iáⁿ-siōng sī 2 lé-pài chêng tī I-tá-lī Sicily tó Gangi hip--ê, lán ē-tàng khòaⁿ-tio̍h kúi-nā ê hóe-soaⁿ phùn--chhut-lâi ê îⁿ-kho͘-á-ian.
Chit-ê kéng-sek khì hō͘ thiⁿ-kng chìn-chêng ê ji̍t-thâu chiò kah âng-kì-kì, pōe-kéng koh-ū chi̍t-lia̍p goe̍h-bâi siòng ê goe̍h-niû.

## [KIP] Gue̍h-niû kah leh Tshìng Înn-khoo-á-ian ê Etna suann
Sī-kóng, lí tsai-iánn ê hué-suann kám-ū huat-tōo án-ne sìⁿ?
Hōo tsi̍t kuá lâng khah ì-guā ê sī, Etna hué-suann ū-tang-sî-á ē tshìng înn-khoo-á-ian.
Iōng tsuan-gia̍p su̍t-gí lâi-kóng, tsit-khuán înn-khoo-á-ian tō kiò-tsò o-suân-khuân.
Tse-sī in-uī hué suann-piah kā beh phùn tshut-khì ê ian-bū khah uá piah-pinn ê khì-thé sok-tōo piàn khah bān,tsō-sîng khah uá luē-pōo ê khì-thé ê siong-tuì sok-tōo piàn khah-kín.
Kiat-kó hîng-sîng tsi̍t-ê kē-ap-khu, hōo phùn--tshut-lâi ê hué-suann khì-thé kah hué-suann-hu se̍h tsò tsi̍t-ê înn-khoo-á.
Tse-sī tsi̍t-ê lán si̍k-sāi ê kí-hô kiat-kòo, tī i tshìng-kuân ê sî-tsūn, suah ì-guā tsiânn ún-tīng.
Înn-khoo-á-ian sī tsiok hán-tit khuànn--tio̍h, su-iàu hong-tshuì ê kí-hô kiat-kòo, phùn-siā-ian ê sok-tōo, kah pîng-tsīng ê guā-pōo tāi-khì lóng phuè-ha̍p kah hó-sè-hó-sè, tsiah-ē tshut-hiān.
Tsit-tiunn iánn-siōng sī 2 lé-pài tsîng tī I-tá-lī Sicily tó Gangi hip--ê, lán ē-tàng khuànn-tio̍h kuí-nā ê hué-suann phùn--tshut-lâi ê înn-khoo-á-ian.
Tsit-ê kíng-sik khì hōo thinn-kng tsìn-tsîng ê ji̍t-thâu tsiò kah âng-kì-kì, puē-kíng koh-ū tsi̍t-lia̍p gue̍h-bâi siòng ê gue̍h-niû.

## [English] Moon and Smoke Rings from Mt. Etna
Yes, but can your volcano do this?
To the [surprise][surprise] of some, [Mt. Etna][Mt. Etna] emits, on occasion, smoke rings.
Technically known as [vortex rings][vortex rings], the walls of the volcano slightly slow the outside of [emitted smoke puffs][emitted smoke puffs], causing the inside gas to move faster.
A circle of low pressure develops so that the emitted puff of [volcanic gas][volcanic gas] and [ash][ash] loops around in a [ring][ring], a familiar geometric structure that can be surprisingly stable as it rises.
[Smoke ring][Smoke ring]s are quite rare and need a coincidence of the right [geometry][geometry] of the vent, the right speed of [ejected smoke][ejected smoke], and the relative calmness of the outside atmosphere.
In the [featured image][featured image] taken about two weeks ago from [Gangi][Gangi], [Sicily][Sicily], [Italy][Italy], multiple volcanic smoke rings are visible.
The scene is shaded by the [red light][red light] of a dawn [Sun][Sun], while a [crescent Moon][crescent Moon] is visible in the background.

## 詞彙學習（漢羅/POJ/KIP/華語/English）
- 【煙箍仔】ian-kho͘-á/ian-khoo-á/煙圈/smoke ring
- 【圓箍仔煙】îⁿ-kho͘-á-ian/înn-khoo-á-ian/煙圈/smoke ring
- 【渦旋環】o-soân-khoân/o-suân-khuân/渦旋環/vortex ring
- 【火山烌】hóe-soaⁿ-hu/hué-suann-hu/火山灰/volcanic ash
- 【幾何】ki-hō/kí-hô/幾何/geometry
- 【風喙】hong-chhùi/hong-tshuì/通風口/vent
- 【月眉】goe̍h-bâi/gue̍h-bâi/眉月/crescent Moon
- 【噴射煙】phùn-siā-ian/phùn-siā-ian/噴射煙/ejected smoke

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[surprise]:https://media.istockphoto.com/id/1128004359/photo/close-up-scottish-fold-cat-head-with-shocking-face-and-wide-open-eyes-frighten-or-surprised.jpg?s=612x612&w=0&k=20&c=HglQ8Nf1PslTuI91T-dfhkln-iEbchjqfhGKCWTbaxg=
[Mt. Etna]:https://youtu.be/4ACzGDPnsAM?t=7
[vortex rings]:https://en.wikipedia.org/wiki/Vortex_ring
[emitted smoke puffs]:https://youtu.be/izlsxgAvL18
[volcanic gas]:https://en.wikipedia.org/wiki/Volcanic_gas
[ash]:https://en.wikipedia.org/wiki/Volcanic_ash
[ring]:https://apod.nasa.gov/apod/ap230814.html
[Smoke ring]:https://youtu.be/ckFdAVFgIR8
[geometry]:https://youtu.be/N7d_RWyOv20
[ejected smoke]:https://apod.nasa.gov/apod/ap030102.html
[featured image]:https://www.instagram.com/p/C5h7DueonwE/
[Gangi]:https://youtu.be/VNQVtyNQQ9A
[Sicily]:https://en.wikipedia.org/wiki/Sicily
[Italy]:https://en.wikipedia.org/wiki/Italy
[red light]:https://apod.nasa.gov/apod/ap240228.html
[Sun]:https://science.nasa.gov/sun/
[crescent Moon]:https://svs.gsfc.nasa.gov/5187/

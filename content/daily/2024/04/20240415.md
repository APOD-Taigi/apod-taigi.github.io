---
title: 哈伯太空望遠鏡 kah 韋伯太空望遠鏡 翕 ê 大管薰星系
date: 2024-04-15
publishdate: 2024-04-15T11:45:00+0800
tags: [free2share, 哈伯太空望遠鏡, 韋伯太空望遠鏡, 大管薰星系, 星爆星系, 捲螺仔星系, M82, M81, 粒子風, 電漿, 厝邊星系, 星系超級風, 可見光, 紅外線]
hero: https://apod.nasa.gov/apod/image/2404/M82Center_HubbleWebb_1080.jpg
summary: 這個星系發生了一寡奇怪 ê 代誌，是按怎會按呢？
---

{{% apod %}}

- 原始文章：[The Cigar Galaxy from Hubble and Webb](https://apod.nasa.gov/apod/ap240415.html)
- 影像來源：[NASA](https://www.nasa.gov/), [ESA](https://www.esa.int/), [CSA](https://www.asc-csa.gc.ca/), [STScI](https://www.stsci.edu/), [Alberto Bolatto](https://www.astro.umd.edu/people/bolatto.html) ([UMD](https://www.astro.umd.edu/))
- 日食相簿：[Notable Submissions to APOD](https://www.facebook.com/media/set/?set=a.410844681644115&type=3)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 哈伯太空望遠鏡 kah 韋伯太空望遠鏡 翕 ê 大管薰星系
這个星系發生了一寡奇怪 ê 代誌，是按怎會按呢？
這个星系叫做 [大管薰星系][Cigar Galaxy]，編號是 [M82][M82]，伊 ê 中心噴出 發紅光 ê 氣體 kah 塗粉。
雖罔講這个 [星爆星系][starburst galaxy] 應該是去予最近 [倚近][neighbor] 伊 ê 大型捲螺仔星系 [M81][M81] 激發--ê，毋過這猶是無法度解說噴出來 ê 紅光氣體 [塗粉][dust] ê 來源。
證據表示講，這寡物質去予 足濟粒恆星 ê [粒子風][particle winds] 做伙驅動，產生一个 [星系超級風][galactic superwind]。
[這張影像][featured images] ê 倒爿是 [哈伯太空望遠鏡][Hubble Space Telescope] 翕 ê [可見光][visible light] 影像，正爿是 [韋伯太空望遠鏡][James Webb Space Telescope] 翕 ê [紅外線][infrared light] 影像。
Tùi [新 ê 韋伯影像][new Webb image] [斟酌檢查][Detailed inspection] 了後，意外發現講，發紅光 ê 塗粉 kah [高溫 ê 電漿][hot plasma] 有關係。
Tùi [這个奇怪 ê 厝邊星系][this strange nearby galaxy] ê [研究][Research]，一定會繼續落去。

## [POJ] Ha-peh Thài-khong Bōng-oán-kiàⁿ kah Úi-peh Thài-khong Bōng-oán-kiàⁿ hip--ê Tōa-kóng-hun Seng-hē
Chit-ê seng-hē hoat-seⁿ liáu chi̍t-kóa kî-koài ê tāi-chì, sī-án-chóaⁿ ē án-ne?
Chit-ê seng-hē kiò-chò Tōa-kóng-hun Seng-hē, pian-hō sī M82, i ê tiong-sim phùn--chhut-hoat âng-kng ê khì-thé kah thô͘-hún.
Sui-bóng kóng chit-ê seng-po̍k seng-hē èng-kai sī khì hō͘ chòe-kīn óa-kīn i ê tōa-hêng kńg-lê-á seng-hē M81 kek-hoat--ê, m̄-koh che iáu-sī bô-hoat-tō͘ kái-soeh phùn--chhut-lâi ê âng-kng khì-thé thô͘-hún ê lâi-goân.
Chèng-kì piáu-sī kóng, chit kóa bu̍t-chit khì hō͘ chiok chē lia̍p hêng-chheⁿ ê lia̍p-chú-hong chò-hóe khu-tōng, sán-seng chi̍t-ê seng-hē chhiau-kip-hong.
Chit-tiuⁿ iáⁿ-siōng ê tò-pêng sī Ha-peh Thài-khong Bōng-oán-kiàⁿ hip--ê khó-kiàn-kng iáⁿ-siōng, chiàⁿ-pêng sī Úi-peh Thài-khong Bōng-oán-kiàⁿ hip ê âng-gōa-sòaⁿ iáⁿ-siōng.
Tùi sin ê Úi-peh iáⁿ-siōng chim-chiok kiám-cha liáu-āu, ì-gōa hoat-hiān kóng, hoat âng-kng ê thô͘-hún kah ko-un ê tiān-chiuⁿ ū koan-hē.
Tùi chit-ê kî-koài ê chhù-piⁿ seng-hē ê gián-kiù, it-tēng ē kè-sio̍k lo̍h-khì.

## [KIP] Ha-peh Thài-khong Bōng-uán-kiànn kah Uí-peh Thài-khong Bōng-uán-kiànn hip--ê Tuā-kóng-hun Sing-hē
Tsit-ê sing-hē huat-senn liáu tsi̍t-kuá kî-kuài ê tāi-tsì, sī-án-tsuánn ē án-ne?
Tsit-ê sing-hē kiò-tsò Tuā-kóng-hun Sing-hē, pian-hō sī M82, i ê tiong-sim phùn--tshut-huat âng-kng ê khì-thé kah thôo-hún.
Sui-bóng kóng tsit-ê sing-po̍k sing-hē ìng-kai sī khì hōo tsuè-kīn uá-kīn i ê tuā-hîng kńg-lê-á sing-hē M81 kik-huat--ê, m̄-koh tse iáu-sī bô-huat-tōo kái-sueh phùn--tshut-lâi ê âng-kng khì-thé thôo-hún ê lâi-guân.
Tsìng-kì piáu-sī kóng, tsit kuá bu̍t-tsit khì hōo tsiok tsē lia̍p hîng-tshenn ê lia̍p-tsú-hong tsò-hué khu-tōng, sán-sing tsi̍t-ê sing-hē tshiau-kip-hong.
Tsit-tiunn iánn-siōng ê tò-pîng sī Ha-peh Thài-khong Bōng-uán-kiànn hip--ê khó-kìan-kng iánn-siōng, tsiànn-pîng sī Uí-peh Thài-khong Bōng-uán-kiànn hip ê âng-guā-suànn iánn-siōng.
Tuì sin ê Uí-peh iánn-siōng tsim-tsiok kiám-tsa liáu-āu, ì-guā huat-hiān kóng, huat âng-kng ê thôo-hún kah ko-un ê tiān-tsiunn ū kuan-hē.
Tuì tsit-ê kî-kuài ê tshù-pinn sing-hē ê gián-kiù, it-tīng ē kè-sio̍k lo̍h-khì.

## [English] The Cigar Galaxy from Hubble and Webb
Something strange happened to this galaxy, but what?
Known as the [Cigar Galaxy][Cigar Galaxy] and cataloged as [M82][M82], red glowing gas and dust are being cast out from the center.
Although this [starburst galaxy][starburst galaxy] was surely stirred up by a recent pass near its [neighbor][neighbor], large spiral galaxy [M81][M81], this doesn't fully explain the source of the red-glowing outwardly expanding gas and [dust][dust].
Evidence indicates that this material is being driven out by the combined emerging [particle winds][particle winds] of many stars, together creating a [galactic superwind][galactic superwind].
In the [featured images][featured images], a [Hubble Space Telescope][Hubble Space Telescope] image in [visible light][visible light] is shown on the left, while a [James Webb Space Telescope][James Webb Space Telescope] image of the central region in [infrared light][infrared light] is shown on the right.
[Detailed inspection][Detailed inspection] of the [new Webb image][new Webb image] shows, unexpectedly, that this red-glowing dust is associated with [hot plasma][hot plasma].
[Research][Research] into the nature of [this strange nearby galaxy][this strange nearby galaxy] will surely continue.

## 詞彙學習（漢羅/POJ/KIP/華語/English）
- 【哈伯太空望遠鏡】Ha-peh Thài-khong Bōng-oán-kiàⁿ/Ha-peh Thài-khong Bōng-uán-kiànn/哈伯太空望遠鏡/Hubble Space Telescope
- 【韋伯太空望遠鏡】Úi-peh Thài-khong Bōng-oán-kiàⁿ/Úi-peh Thài-khong Bōng-uán-kiànn/韋伯太空望遠鏡/James Webb Space Telescope
- 【大管薰星系】tōa-kóng-hun seng-hē/tuā-kóng-hun sing-hē/雪茄星系/Cigar Galaxy
- 【星爆星系】seng-po̍k seng-hē/sing-po̍k sing-hē/星爆星系/starburst galaxy
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【粒子風】lia̍p-chú-hong/lia̍p-tsú-hong/粒子風/particle wind
- 【電漿】tiān-chiuⁿ/tiān-tsiunn/電漿/plasma
- 【星系超級風】seng-hē chhiau-kip-hong/sing-hē tshiau-kip-hong/星系超級風/galactic superwind
- 【厝邊星系】chhù-piⁿ seng-hē/tshù-pinn sing-hē/鄰近星系/nearby galaxy
- 【可見光】kho-kiàn-kng/kho-kiàn-kng/可見光/visible light
- 【紅外線】âng-gōa-sòaⁿ/âng-gu也-suàn/紅外線/infrared light

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[Cigar Galaxy]:https://apod.nasa.gov/apod/ap230802.html
[M82]:https://en.wikipedia.org/wiki/Messier_82
[starburst galaxy]:http://burro.case.edu/Academics/Astr222/Galaxies/Peculiar/starburst.html
[neighbor]:https://apod.nasa.gov/apod/ap160203.html
[M81]:https://apod.nasa.gov/apod/ap210312.html
[dust]:https://astronomy.swin.edu.au/cosmos/d/Dust+Grain
[particle winds]:https://en.wikipedia.org/wiki/Stellar_wind
[galactic superwind]:https://en.wikipedia.org/wiki/Galactic_superwind
[featured images]:https://webbtelescope.org/contents/media/images/2024/109/01HRD12PNCS1RFCS4VAHWPZDGQ
[Hubble Space Telescope]:https://science.nasa.gov/mission/hubble/overview/about-hubble/
[visible light]:https://science.nasa.gov/ems/09_visiblelight/
[James Webb Space Telescope]:https://webb.nasa.gov/content/about/index.html
[infrared light]:https://science.nasa.gov/ems/07_infraredwaves/
[Detailed inspection]:https://www.ardeaprints.com/p/172/cat-black-white-cat-garden-looking-plant-3749006.jpg.webp
[new Webb image]:https://webbtelescope.org/contents/news-releases/2024/news-2024-109
[hot plasma]:https://youtu.be/3vtGktz8c1M
[Research]:https://ui.adsabs.harvard.edu/abs/2024arXiv240116648B/abstract
[this strange nearby galaxy]:https://apod.nasa.gov/apod/ap230802.html

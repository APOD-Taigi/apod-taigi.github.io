---
title: 軒轅十四 kah 矮星系
date: 2024-04-26
publishdate: 2024-04-26T11:45:00+0800
tags: [軒轅十四, 矮星系, 獅仔座 I, 自旋, 多星系統, 長株球矮星系, 本星系群, 銀河系, 仙女座星系, M31, 衛星星系, 超大質量烏洞, 視野]
hero: https://apod.nasa.gov/apod/image/2404/Regulus_Dwarf_by_Markus_Horn1024.png
summary: Tī 北半球春天 ê 時陣，欲 tiàm 東部地平線頂懸揣著光爍爍 ê 軒轅十四 是真簡單 ê 代誌。
categories: [podcast]
vocals: [阿錕]
---

{{% apod %}}

- 原始文章：[Regulus and the Dwarf Galaxy](https://apod.nasa.gov/apod/ap240426.html)
- 影像來源 kah [版權][copyright]：[Markus Horn](https://astrophoto-hannover.de/index.html)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clvzdih7g000001u5g7c1avik" >}}

## [漢羅] 軒轅十四 kah 矮星系
[Tī 北半球春天][In northern hemisphere spring] ê 時陣，欲 tiàm 東部地平線頂懸揣著光爍爍 ê 軒轅十四 是真簡單 ê 代誌。
[軒轅十四][Regulus] 是獅仔座 ê alpha 星，是這幅 [望遠鏡視野][telescopic field of view] 中心彼粒鑿目 ê 天星。
伊 kah 咱 ê 距離才 79 光年遠爾爾，是一粒 [燒熱、自旋速度足緊 ê 恆星][hot, rapidly spinning star]，咱這馬知影伊是多星系統 ê 其中一粒。
軒轅十四下底有一搭猶未消失、霧霧 ê 光，是 ùi 細粒星系 獅仔座一 內底來--ê。
獅仔座一 是一个 [長株圓矮星系][dwarf spheroidal galaxy]，是 [本星系群][Local Group] ê 成員之一。
本星系群內底閣有 咱 [銀河系][Milky Way Galaxy] kah 仙女座星系 [M31][M31]。
獅仔座一 kah 咱 ê 距離差不多有 80 萬光年遠，去予人認為講是 踅咱銀河 ê 細粒衛星星系內底上遠--ê。
[毋過 矮星系 獅仔座一][But dwarf galaxy Leo I] 已經有 [證據][evidence] 講，伊 ê 中心有一粒超大質量烏洞，伊 ê 質量 kah 咱銀河中心 ê 烏洞差不多大。

## [POJ] Hian-oân Cha̍p-sì kah É-seng-hē
Tī Pak-pòaⁿ-kiû chhun-thiⁿ ê sî-chūn, beh tiàm tang-pō͘ tē-pêng-sòaⁿ téng-koân chhōe-tio̍h kng-sih-sih ê Hian-oân Cha̍p-sì sī chin kán-tan ê tāi-chì.
Hian-oân Cha̍p-sì sī Sai-á-chō ê alpha chheⁿ, sī chit pak bōng-oán-kiàⁿ sī-iá tiong-sim hit lia̍p chha̍k-ba̍k ê thiⁿ-chheⁿ.
I kah lán ê kū-lî chiah 79 kng-nî hn̄g niā-niā, sī chi̍t-lia̍p sio-joa̍h, chū soan sok-tō͘ chiok kín ê hêng-chheⁿ, lán chit-má chai-iáⁿ i sī to-chheⁿ hē-thóng ê kî-tiong chi̍t-lia̍p.
Hian-oân Cha̍p-sì ē-té ū chi̍t-tah iah-bē siau-sit, bū-bū ê kng, sī ùi sè-lia̍p seng-hē Sai-á-chō it lāi-té lâi--ê.
Sai-á-chō it sī chi̍t-ê tn̂g-tu-îⁿ é-seng-hē, sī Pún Seng-hē-kûn ê sêng-oân chi-it.
Pún Seng-hē-kûn lāi-té koh-ū lán Gîn-hô-hē kah Sian-lú-chō Seng-hē M̀1.
Sai-á-chō it kah lán ê kū-lî chha-put-to ū 80 bān kng-nî hn̄g, khì hō͘ lâng jīn-ûi kóng sī se̍h lán Gîn-hô ê sè-lia̍p ōe-chheⁿ seng-hē lāi-té siōng hn̄g--ê.
M̄-koh é-seng-hē Sai-á-chō it í-keng ū chèng-kì kóng, i ê tiong-sim ū chi̍t-lia̍p chhiau-tōa chit-liōng o͘-tōng, i ê chit-liōng kah lán Gîn-hô tiong-sim ê o͘-tōng chha-put-to tōa.

## [KIP] Hian-uân Tsa̍p-sì kah É-sing-hē
Tī Pak-puànn-kiû tshun-thinn ê sî-tsūn, beh tiàm tang-pōo tē-pîng-suànn tíng-kuân tshuē-tio̍h kng-sih-sih ê Hian-uân Tsa̍p-sì sī tsin kán-tan ê tāi-tsì.
Hian-uân Tsa̍p-sì sī Sai-á-tsō ê alpha tshenn, sī tsit pak bōng-uán-kiànn sī-iá tiong-sim hit lia̍p tsha̍k-ba̍k ê thinn-tshenn.
I kah lán ê kū-lî tsiah 79 kng-nî hn̄g niā-niā, sī tsi̍t-lia̍p sio-jua̍h, tsū suan sok-tōo tsiok kín ê hîng-tshenn, lán tsit-má tsai-iánn i sī to-tshenn hē-thóng ê kî-tiong tsi̍t-lia̍p.
Hian-uân Tsa̍p-sì ē-té ū tsi̍t-tah iah-bē siau-sit, bū-bū ê kng, sī uì sè-lia̍p sing-hē Sai-á-tsō it lāi-té lâi--ê.
Sai-á-tsō it sī tsi̍t-ê tn̂g-tu-înn é-sing-hē, sī Pún Sing-hē-kûn ê sîng-uân tsi-it.
Pún Sing-hē-kûn lāi-té koh-ū lán Gîn-hô-hē kah Sian-lú-tsō Sing-hē M31.
Sai-á-tsō it kah lán ê kū-lî tsha-put-to ū 80 bān kng-nî hn̄g, khì hōo lâng jīn-uî kóng sī se̍h lán Gîn-hô ê sè-lia̍p uē-tshenn sing-hē lāi-té siōng hn̄g--ê.
M̄-koh é-sing-hē Sai-á-tsō it í-king ū tsìng-kì kóng, i ê tiong-sim ū tsi̍t-lia̍p tshiau-tuā tsit-liōng oo-tōng, i ê tsit-liōng kah lán Gîn-hô tiong-sim ê oo-tōng tsha-put-to tuā.

## [English] Regulus and the Dwarf Galaxy
[In northern hemisphere spring][In northern hemisphere spring], bright star Regulus is easy to spot above the eastern horizon.
The alpha star of the constellation Leo, Regulus is the spiky star centered in this [telescopic field of view][telescopic field of view].
A mere 79 light-years distant, [Regulus][Regulus] is a [hot, rapidly spinning star][hot, rapidly spinning star] that is known to be part of a multiple star system.
Not quite lost in the glare, the fuzzy patch just below Regulus is diffuse starlight from small galaxy Leo I.
Leo I is a [dwarf spheroidal galaxy][dwarf spheroidal galaxy], a member of the [Local Group][Local Group] of galaxies dominated by our [Milky Way Galaxy][Milky Way Galaxy] and the Andromeda Galaxy [M31][M31].
About 800 thousand light-years away, Leo I is thought to be the most distant of the known small satellite galaxies orbiting the Milky Way.
[But dwarf galaxy Leo I][But dwarf galaxy Leo I] has shown [evidence][evidence] of a supermassive black hole at its center, comparable in mass to the black hole at the center of the Milky Way.

## 詞彙學習

|漢羅|POJ|KIP|華語|English|
|-|-|-|-|-|
|軒轅十四|hian-oân cha̍p-sì|hian-uân tsa̍p-sì|軒轅十四|Regulus|
|矮星系|é-seng-hē|é-sing-hē|矮星系|Dwarf Galaxy|
|獅仔座一|Sai-á-chō it|Sai-á-chō it|獅子座一|Leo I|
|自旋|chū-soân|tsū-suân|自旋|spin|
|多星系統|to-chheⁿ hē-thóng|to-tshen hē-thóng|多星系統|multiple star system|
|長株圓矮星系|tn̂g-tu-îⁿ é-seng-hē|tn̂g-tu-înn é-sing-hē|矮橢圓星系|dwarf spheroidal galaxy|
|本星系群|Pún Seng-hē-kûn|Pún Sing-hē-kûn|本星系群|Local Group|
|銀河系|Gîn-hô-hē|Gîn-hô-hē|銀河系|Milky Way Galaxy|
|仙女座星系|Sian-lú-chō Seng-hē|Sian-lú-tsō Sing-hē|仙女座星系|Andromeda Galaxy|
|M31|M saⁿ-cha̍p-it|M sann-tsa̍p-it|M31|M31|
|衛星星系|ōe-chheⁿ seng-hē|uē-tshen sing-hē|衛星星系|satellite galaxies|
|超大質量烏洞|chhiau-tōa chit-liōng o͘-tōng|tshiau-tuā tsit-liōng oo-tōng|超大質量烏洞|supermassive black hole|
|視野|sī-iá|sī-iá|視野|field of view|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[In northern hemisphere spring]:https://earthsky.org/favorite-star-patterns/spring-triangle-regulus-arcturus-spica/
[telescopic field of view]:https://astrophoto-hannover.de/regulus.html
[Regulus]:http://stars.astro.illinois.edu/sow/regulus.html
[hot, rapidly spinning star]:https://earthsky.org/brightest-stars/best-regulus-the-heart-of-the-lion/
[dwarf spheroidal galaxy]:https://en.wikipedia.org/wiki/Leo_I_(dwarf_galaxy)
[Local Group]:http://www.seds.org/messier/more/local.html
[Milky Way Galaxy]:https://science.nasa.gov/resource/the-milky-way-galaxy/
[M31]:https://apod.nasa.gov/apod/ap051222.html
[But dwarf galaxy Leo I]:https://www.sci.news/astronomy/dwarf-spheroidal-galaxy-leo-i-black-hole-10328.html
[evidence]:https://ui.adsabs.harvard.edu/abs/2023ApJ...956L..37P/abstract

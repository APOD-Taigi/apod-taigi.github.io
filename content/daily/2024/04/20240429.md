---
title: 彗星、行星 kah 月娘
date: 2024-04-29
publishdate: 2024-04-29T11:45:00+0800
tags: [彗星, 彗星 12P/Pons-Brooks, 月眉相, 太陽系, 塗粉尾溜, 離子尾溜, 外太陽系]
hero: https://apod.nasa.gov/apod/image/2404/CometTriple_Casado_1080_annotatedU.jpg
summary: 這個月初，日頭拄落去 ê 時陣，西爿天頂有三粒足光 ê 天體，予經驗豐富 ê 觀星者有滿意。
categories: [podcast]
vocals: [阿錕]
---

{{% apod %}}

- 原始文章：[Comet, Planet, Moon](https://apod.nasa.gov/apod/ap240429.html)
- 影像來源 kah [版權][copyright]：[Juan Carlos Casado](https://www.twanight.org/casado) ([Starry Earth](https://www.flickr.com/photos/starryearth/albums/), [TWAN](https://www.twanight.org))
- 超空間：[APOD 亂數產生器](https://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clw53wwe60ga001uq3mdf2tpp" >}}

## [漢羅] 彗星、行星 kah 月娘
這個月初，日頭拄落去 ê 時陣，西爿天頂出現 3 粒足光 ê 天體，予經驗豐富 ê 觀星者有滿意。
咱上熟 ê 是 [月娘][the Moon]，就 tī 相片頂懸，這馬是月眉 [相][phase]。
月球其他 ê 部份雖然較暗，毋過因為去予 [地球][the Earth] 反射太陽 ê 光照著，[嘛猶看會著][faintly visible]。
光爍爍 ê [木星][Jupiter] 是 [太陽系][the Solar System] 內底上大粒 ê 行星，就 tī 倒爿頂懸。
上特別 ê 是 [彗星 12P/Pons-Brooks][Comet 12P/Pons-Brooks]，就 tī 月娘下底。
伊有一條較粗 ê 塗粉尾溜 tī 正爿，毋過予人 [印象較深][impressive] 是 [湠 tùi 頂懸去 ê 離子尾溜][tail extending upwards]。
這張相片是 kā 幾若張 tī 仝一个所在、用仝一台 kha-mé-lah 連紲翕 ê 相片疊做伙 ê 合成影像，是 tī [西班牙][Spain] ê [Girona 省][Girona province] [Llers][Llers] 庄頭附近翕--ê。
頂禮拜 彗星 Pons-Brooks 離 [太陽][the Sun] 上倚，伊這馬 [行到南天][moves into southern skies]，嘛愈來愈暗，欲轉去到外太陽系矣。

## [POJ] Hūi-chheⁿ, Kiâⁿ-chheⁿ kah Goe̍h-niû
Chit kò goe̍h-chhe, ji̍t-thâu tú lo̍h-khì ê sî-chūn, sai-pêng thiⁿ-téng chhut-hiān 3 lia̍p chiok kng ê thian-thé, hō͘ keng-giām hong-hù ê koan-seng-chiá ū móa-ì.
Lán siōng se̍k--ê sī goe̍h-niû, tō tī siòng-phìⁿ téng-koân, chit-má sī goe̍h-bâi-siòng.
Goe̍h-kiû kî-thaⁿ ê pō͘-hūn sui-jiân khah àm, m̄-koh in-ūi khì hō͘ Tē-kiû hoán-siā Thài-iông ê kng chiò-tio̍h, mā iáu khòaⁿ-ē-tio̍h.
Kng-sih-sih ê Bo̍k-chheⁿ sī Thài-iông-hē lāi-té siōng tōa-lia̍p ê kiâⁿ-chheⁿ, tō tī tò-pêng téng-koân.
Siōng te̍k-pa̍t ê sī hūi-chheⁿ 12P/Pons Brooks, tō tī goe̍h-niû ē-té.
I ū chi̍t tiâu khah chho͘ ê thô͘-hún bóe-liu tī chiàⁿ-pêng, m̄-koh hō͘ lâng ìn-sióng khah chhim ê sī thòaⁿ tùi téng-koân khì ê lî-chú bóe-liu.
Chit-tiuⁿ siòng-phìⁿ sī kā kúi-nā tiuⁿ tī kāng chi̍t-ê só͘-chāi, iōng kāng chi̍t tâi kha-mé-lah liân-sòa hip--ê siòng-phìⁿ tha̍h chò-hóe ê ha̍p-sêng iáⁿ-siōng, sī tī Se-pan-gâ ê Girona séng Llers chng-thâu hù-kīn hip--ê.
Téng-lé-pài hūi-chheⁿ Pons-Brooks lî Thài-iông siōng óa, i chit-má kiâⁿ kàu lâm-thian, mā lú-lâi-lú àm, beh tńg khì-kàu Gōa Thài-iông-hē--ah.

## [KIP] Huī-tshenn, Kiânn-tshenn kah Gue̍h-niû
Tsit kò gue̍h-tshe, ji̍t-thâu tú lo̍h-khì ê sî-tsūn, sai-pîng thinn-tíng tshut-hiān 3 lia̍p tsiok kng ê thian-thé, hōo king-giām hong-hù ê kuan-sing-tsiá ū muá-ì.
Lán siōng si̍k--ê sī gue̍h-niû, tō tī siòng-phìnn tíng-kuân, tsit-má sī gue̍h-bâi-siòng.
Gue̍h-kiû kî-thann ê pōo-hūn sui-jiân khah àm, m̄-koh in-uī khì hōo Tē-kiû huán-siā Thài-iông ê kng tsiò-tio̍h, mā iáu khuànn-ē-tio̍h.
Kng-sih-sih ê Bo̍k-tshenn sī Thài-iông-hē lāi-té siōng tuā-lia̍p ê kiânn-tshenn, tō tī tò-pîng tíng-kuân.
Siōng ti̍k-pa̍t ê sī huī-tshenn 12P/Pons Brooks, tō tī gue̍h-niû ē-té.
I ū tsi̍t tiâu khah tshoo ê thôo-hún bué-liu tī tsiànn-pîng, m̄-koh hōo lâng ìn-sióng khah tshim ê sī thuànn tuì tíng-kuân khì ê lî-tsú bué-liu.
Tsit-tiunn siòng-phìnn sī kā kuí-nā tiunn tī kāng tsi̍t-ê sóo-tsāi, iōng kāng tsi̍t tâi kha-mé-lah liân-suà hip--ê siòng-phìnn tha̍h tsò-hué ê ha̍p-sîng iánn-siōng, sī tī Se-pan-gâ ê Girona síng Llers tsng-thâu hù-kīn hip--ê.
Tíng-lé-pài huī-tshenn Pons-Brooks lî Thài-iông siōng uá, i tsit-má kiânn kàu lâm-thian, mā lú-lâi-lú àm, beh tńg khì-kàu Guā Thài-iông-hē--ah.

## [English] Comet, Planet, Moon
Three bright objects satisfied seasoned stargazers of the western sky just after sunset earlier this month.
The most familiar was [the Moon][the Moon], seen on the upper left in a crescent [phase][phase].
The rest of the Moon was [faintly visible][faintly visible] by sunlight first reflected by [the Earth][the Earth].
The bright planet [Jupiter][Jupiter], the largest planet in [the Solar System][the Solar System], is seen to the upper left.
Most unusual was [Comet 12P/Pons-Brooks][Comet 12P/Pons-Brooks], below the Moon and showing a stubby dust tail on the right but an [impressive][impressive] ion [tail extending upwards][tail extending upwards].
The featured image, a composite of several images taken consecutively at the same location and with the same camera, was taken near the village of [Llers][Llers], in [Spain][Spain]'s [Girona province][Girona province].
Comet Pons-Brooks passed its closest to [the Sun][the Sun] last week and is now dimming as it [moves into southern skies][moves into southern skies] and returns to the outer Solar System.

## 詞彙學習

|漢羅|POJ|KIP|華語|English|
|-|-|-|-|-|
- 【彗星 12P/Pons-Brooks】Hūi-chheⁿ 12 P Pons-Brooks/Huī-tshenn 12P Pons-Brooks/ 12P/龐斯-布魯克斯彗星 / Comet 12P/Pons-Brooks
|月眉相|goe̍h-bâi-siòng|gue̍h-bâi-siòng|新月相|crescent phase|
|太陽系|Thài-iông-hē|Thài-iông-hē|太陽系|Solar System|
|塗粉尾溜|thô͘-hún bóe-liu|thôo-hún bué-liu|塵埃尾|dust tail|
|離子尾溜|lî-chú bóe-liu|lî-tsú bué-liu|離子尾|ion tail|
|外太陽系|Gōa Thài-iông-hē|Guā Thài-iông-hē|外太陽系|Outer Solar System|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[the Moon]:https://science.nasa.gov/moon/
[phase]:https://svs.gsfc.nasa.gov/5187/
[faintly visible]:https://apod.nasa.gov/apod/ap211018.html
[the Earth]:https://science.nasa.gov/earth/
[Jupiter]:https://apod.nasa.gov/apod/ap221025.html
[the Solar System]:https://science.nasa.gov/solar-system/
[Comet 12P/Pons-Brooks]:https://en.wikipedia.org/wiki/12P/Pons%E2%80%93Brooks
[impressive]:https://apod.nasa.gov/apod/ap240408.html
[tail extending upwards]:https://coleandmarmalade.com/wp-content/uploads/2019/05/cats-paradise-net.jpg
[Llers]:https://youtu.be/4bkOacxz86w
[Spain]:https://en.wikipedia.org/wiki/Spain
[Girona province]:https://en.wikipedia.org/wiki/Province_of_Girona
[the Sun]:https://science.nasa.gov/sun/
[moves into southern skies]:https://earthsky.org/tonight/12-p-comet-pons-brooks-outburst-millennium-falcon-bright-2024-eclipse/

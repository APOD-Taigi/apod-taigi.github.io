---
title: 飛龍機 機尾雲 ê X 烏影
date: 2024-04-23
publishdate: 2024-04-23T11:45:00+0800
tags: [飛龍機, 機尾雲, 土耳其, 伊斯坦堡, 反射, 散射, iăn-jín, 大氣, 水流, 冰流, 水珠仔]
hero: https://apod.nasa.gov/apod/image/2404/ContrailX_Ekmen_960.jpg
summary: 是啥物 tī 雲內底創出這个大型 X 型烏影？
---

{{% apod %}}

- 原始文章：[Contrail Shadow X](https://apod.nasa.gov/apod/ap240423.html)
- 影像來源 kah [版權][copyright]：[Fatih Ekmen](ekmenfatihh@gmail.com)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 飛龍機 機尾雲 ê X 型烏影
是啥物 tī 雲內底創出這个大型 X 型烏影？
這是下底 ê [機尾雲][contrails 1] ê 烏影。
飛龍機咧飛 ê 時陣，[iăn-jín][engine] ê 排氣若是較澹，就會產生水珠仔。
這寡水珠仔可能會 tī 地球 [較寒 ê 頂懸大氣][cold upper atmosphere] 內底結凍。
這寡擋較久 ê [水流 kah 冰流][streams of water and ice] 會散射 [日頭][Sun] ê 光線，按呢 ùi 下底看起來就會較光。
毋過 tī 真少情形下，日頭接近地平線 ê 時陣，[機尾雲][contrails 2] 嘛會當 ùi 下底照予光。
這寡機尾雲 向天頂 投影出長長 ê 烏影，一般是看袂著，除非遐有較懸 ê 雲層。
這个景色是這個月初 tī [土耳其][Türkiye] [伊斯坦堡][Istanbul] ê 狀況。
其實地球 [四界][all over] 攏看會著 機尾雲，而且一般講來，in 若是掠著 [紅外線][infrared light]，會予地球變較 [燒][warm]。
毋過 in 若是有效率咧反射 [日光][sunlight]，會予地球變較冷。
這張相片是一个感覺意外 ê 攝影師 tī 早起 [欲去上班][on the way to work] ê 時陣翕--ê。

## [POJ] Poe-lêng-ki ki-bóe-hûn ê X hêng o͘-iáⁿ
Sī siáⁿ-mih tī hûn lāi-té chhòng chhut chit-ê tōa-hêng X hêng o͘-iáⁿ?
Che-sī ē-té ê ki-bóe-hûn ê o͘-iáⁿ.
Poe-lêng-ki leh poe ê sî-chūn, ia̋n-jín ê pâi-khì nā-sī khah tâm, tō ē sán-seng chúi-chu-á.
Chit kóa chúi-tih khó-lêng ē tī Tē-kiû khah kôaⁿ ê téng-koân tāi-khì lāi-té kiat tàng.
Chit kóa tòng khah kú ê chúi-liû kah peng-liû ē sàn-siā ji̍t-thâu ê kng-sòaⁿ, án-ne ùi ē-té khòaⁿ--khí-lâi tō ē khah kng.
M̄-koh tī chin chió chêng-hêng-hā, ji̍t-thâu chiap-kīn tē-pêng-sòaⁿ ê sî-chūn, ki-bóe-hûn mā ē-tàng ùi ē-té chiàu hō͘ kng.
Chit kóa ki-bóe-hûn hiòng thiⁿ-téng tâu-iáⁿ chhut tn̂g-tn̂g ê o͘-iáⁿ, it-poaⁿ sī khòaⁿ-bē-tio̍h, tû-hui hiah ū khah koân ê hûn-chân.
Chit-ê kéng-sek sī chit kò goe̍h-chhe tī Thó͘-ní-kî I-su-thán-pó ê chōng-hóng.
Kî-si̍t Tē-kiû sì-kè lóng khòaⁿ-ē-tio̍h ki-bóe-hûn, jî-chhiáⁿ it-poaⁿ kóng--lâi, in nā-sī lia̍h-tio̍h âng-gōa-sòaⁿ, ē hō͘ Tē-kiû piàn khah sio.
M̄-koh in nā-sī ū hāu-lu̍t leh hoán-siā ji̍t-kng, ē hō͘ Tē-kiû piàn khah léng.
Chit-tiuⁿ siòng-phìⁿ sī chi̍t-ê kám-kak ì-gōa ê liap-iáⁿ-su tī chái-khí beh khì siōng-pan ê sî-chūn hip--ê.

## [KIP] Pue-lîng-ki ki-bué-hûn ê X hîng oo-iánn
Sī siánn-mih tī hûn lāi-té tshòng tshut tsit-ê tuā-hîng X hîng oo-iánn?
Tse-sī ē-té ê ki-bué-hûn ê oo-iánn.
Pue-lîng-ki leh pue ê sî-tsūn, ia̋n-jín ê pâi-khì nā-sī khah tâm, tō ē sán-sing tsuí-tsu-á.
Tsit kuá tsuí-tih khó-lîng ē tī Tē-kiû khah kuânn ê tíng-kuân tāi-khì lāi-té kiat tàng.
Tsit kuá tòng khah kú ê tsuí-liû kah ping-liû ē sàn-siā ji̍t-thâu ê kng-suànn, án-ne uì ē-té khuànn--khí-lâi tō ē khah kng.
M̄-koh tī tsin tsió tsîng-hîng-hā, ji̍t-thâu tsiap-kīn tē-pîng-suànn ê sî-tsūn, ki-bué-hûn mā ē-tàng uì ē-té tsiàu hōo kng.
Tsit kuá ki-bué-hûn hiòng thinn-tíng tâu-iánn tshut tn̂g-tn̂g ê oo-iánn, it-puann sī khuànn-bē-tio̍h, tû-hui hiah ū khah kuân ê hûn-tsân.
Tsit-ê kíng-sik sī tsit kò gue̍h-tshe tī Thóo-ní-kî I-su-thán-pó ê tsōng-hóng.
Kî-si̍t Tē-kiû sì-kè lóng khuànn-ē-tio̍h ki-bué-hûn, jî-tshiánn it-puann kóng--lâi, in nā-sī lia̍h-tio̍h âng-guā-suànn, ē hōo Tē-kiû piàn khah sio.
M̄-koh in nā-sī ū hāu-lu̍t leh huán-siā ji̍t-kng, ē hōo Tē-kiû piàn khah líng.
Tsit-tiunn siòng-phìnn sī tsi̍t-ê kám-kak ì-guā ê liap-iánn-su tī tsái-khí beh khì siōng-pan ê sî-tsūn hip--ê.

## [English] Contrail Shadow X
What created this giant X in the clouds?
It was the shadow of [contrails][contrails 1] illuminated from below.
When airplanes fly, humid [engine][engine] exhaust may form water droplets that might freeze in Earth's [cold upper atmosphere][cold upper atmosphere].
These persistent [streams of water and ice][streams of water and ice] scatter light from the [Sun][Sun] above and so appear [bright from below][bright from below].
On rare occasions, though, when the Sun is near the horizon, [contrails][contrails 2] can be lit from below.
These contrails cast long shadows upwards, shadows that usually go unseen unless there is a high cloud deck.
But that was just the case over [Istanbul][Istanbul], [Türkiye][Türkiye], earlier this month.
Contrails occur [all over][all over] planet Earth and, generally, [warm][warm] the Earth when the trap [infrared light][infrared light] but cool the Earth when they efficiently reflect [sunlight][sunlight].
The image was taken by a surprised photographer in the morning [on the way to work][on the way to work].

## 詞彙學習（漢羅/POJ/KIP/華語/English）
- 【飛龍機】poe-lêng-ki/pue-lîng-ki/飛機/airplanes
- 【機尾雲】ki-bóe-hûn/ki-bué-hûn/飛機凝結尾/contrails
- 【土耳其】Thó͘-ní-kî/Thóo-ní-kî/土耳其/Türkiye
- 【伊斯坦堡】I-su-thán-pó/I-su-thán-pó/伊斯坦堡/Istanbul
- 【反射】hoán-siā/huán-siā/反射/reflect
- 【散射】sàn-siā/sàn-siā/散射/scatter
- 【iăn-jín】iăn-jín/iăn-jín/引擎/engine
- 【大氣】tāi-khì/tāi-khì/大氣/atmosphere
- 【水流】chúi-liû/tsuí-liû/水流/streams of water
- 【冰流】peng-liû/ping-liû/冰流/streams of ice
- 【水珠仔】chúi-chu-á/tsuí-tsu-á/水滴/water droplets

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[contrails 1]:https://en.wikipedia.org/wiki/Contrail
[engine]:https://www.grc.nasa.gov/www/k-12/UEET/StudentSite/engines.html
[cold upper atmosphere]:https://cloud1.arc.nasa.gov/solveII/outreach/middleschool-atmos.htm
[streams of water and ice]:https://apod.nasa.gov/apod/ap231204.html
[Sun]:https://science.nasa.gov/sun/
[bright from below]:https://apod.nasa.gov/apod/ap050513.html
[contrails 2]:https://www.nasa.gov/wp-content/uploads/2023/06/contrails-k-12.pdf?emrc=9d8066
[Istanbul]:https://youtu.be/eV6lTEY95yY
[Türkiye]:https://en.wikipedia.org/wiki/Turkey
[all over]:https://apod.nasa.gov/apod/ap080429.html
[warm]:https://baltimorefishbowl.com/wp-content/uploads/2014/03/catsburritoscoldkittenswrapburrito-03bc734d15d3f1eed350fa0b20e309ed_h.jpg
[infrared light]:https://science.nasa.gov/ems/07_infraredwaves/
[sunlight]:https://apod.nasa.gov/apod/ap230611.html
[on the way to work]:https://apod.nasa.gov/apod/ap200224.html

---
title: 船底座大星雲
date: 2024-04-19
publishdate: 2024-04-19T11:45:00+0800
tags: [船底座大星雲, NGC 3372, 獵戶座大星雲, 船底座 Eta 變星, 星際氣體, 雲絲, 鎖匙空星雲, NGC 3324]
hero: https://apod.nasa.gov/apod/image/2404/NGC3372_ETA%20CARINA_LOPES1024.jpg
summary: 船底座大星雲是南天天頂 ê 一粒寶石，伊正式 ê 編號是 NGC 3372。
---

{{% apod %}}

- 原始文章：[The Great Carina Nebula](https://apod.nasa.gov/apod/ap240419.html)
- 影像來源 kah [版權][copyright]：[Demison Lopes](https://www.instagram.com/lopes.astro/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 船底座大星雲
[船底座大星雲][Great Carina Nebula] 是 [南天天頂][southern sky] ê 一粒寶石，逐家較熟 ê 是伊 ê 編號 NGC 3372。
伊是咱 [銀河][Galaxy's] 內底上大 ê 恆星形成區之一，大細超過 300 光年闊。
[船底座大星雲][Carina Nebula 1] kah 較細、較倚北方 ê [獵戶座大星雲][Great Orion Nebula] 仝款，直接用目睭就看會著。
毋過伊 chhāi tī 7500 光年遠 ê 所在，是獵戶座大星雲 ê 5 倍遠。
這幅予人讚嘆 ê 望遠鏡景色，展示了這區 ê 足濟細節，包括 [星際氣體][interstellar gas] ê 雲絲 kah [閘光 ê 宇宙塗粉雲][obscuring cosmic dust]。
[船底座大星雲][Carina Nebula 2] 是 少年、超大質量恆星 in 兜。
星雲內底閣有 猶足神祕 ê [船底座 Eta 變星][Eta Carinae 1]，伊是一粒質量超過咱太陽 100 倍以上 ê 恆星。
[船底座 Eta 變星][Eta Carinae 2] 是這區中央烏暗溝仔面頂 較光 ê 彼粒恆星，就 tī 編號 NGC 3324、[厚塗粉 ê 鎖匙空星雲][dusty Keyhole] ê 倒爿。

## [POJ] Chûn-té-chō Tōa Seng-hûn
Chûn-té-chō Tōa Seng-hûn sī lâm-thian thiⁿ-téng ê chi̍t-lia̍p pó-chio̍h, ta̍k-ke khah se̍k ê sī i ê pian-hō NGC 3372.
I sī lán Gîn-hô lāi-té siōng-tōa ê hêng-chheⁿ hêng-sêng khu chi-it, tōa-sè chhiau-kòe 300 kng-nî khoah.
Chûn-té-chō Tōa Seng-hûn kah khah sè, khah óa pak-hong ê La̍h-hō͘-chō Tōa Seng-hûn kāng-khoán, ti̍t-chiap iōng ba̍k-chiu to̍h khòaⁿ-ē-tio̍h.
M̄-koh i chhāi tī 7500 kng-nî hn̄g ê só͘-chāi, sī La̍h-hō͘-chō Tōa Seng-hûn ê 5 pōe hn̄g.
Chit-pak hō͘ lâng chàn-thàn ê bōng-oán-kiàⁿ kéng-sek, tián-sī liáu chit-khu ê chiok chē sè-chiat, pau-koat seng-chè khì-thé ê hûn-si kah cha̍h-kng ê ú-tiū thô͘-hún-hûn.
Chûn-té-chō Tōa Seng-hûn sī siàu-liân, chhiau-tōa chit-liōng hêng-chheⁿ in tau.
Seng-hûn lāi-té koh-ū iáu chiok sîn-pì ê Chûn-té-chō Eta piàn-seng, i sī chi̍t-lia̍p chit-liōng chhiau-kòe lán Thài-iông 100 pōe í-siōng ê hêng-chheⁿ.
Chûn-té-chō Eta piàn chheⁿ sī chit khu tiong-ng o͘-àm kau-á bīn-téng khah kng ê hit lia̍p hêng-chheⁿ, to̍h tī pian-hō NGC 3324, kāu thô͘-hún ê Só-sî-khang Seng-hûn ê tò-pêng.

## [KIP] Tsûn-té-tsō Tuā Sing-hûn
Tsûn-té-tsō Tuā Sing-hûn sī lâm-thian thinn-tíng ê tsi̍t-lia̍p pó-tsio̍h, ta̍k-ke khah si̍k ê sī i ê pian-hō NGC 3372.
I sī lán Gîn-hô lāi-té siōng-tuā ê hîng-tshenn hîng-sîng khu tsi-it, tuā-sè tshiau-kuè 300 kng-nî khuah.
Tsûn-té-tsō Tuā Sing-hûn kah khah sè, khah uá pak-hong ê La̍h-hōo-tsō Tuā Sing-hûn kāng-khuán, ti̍t-tsiap iōng ba̍k-tsiu to̍h khuànn-ē-tio̍h.
M̄-koh i tshāi tī 7500 kng-nî hn̄g ê sóo-tsāi, sī La̍h-hōo-tsō Tuā Sing-hûn ê 5 puē hn̄g.
Tsit-pak hōo lâng tsàn-thàn ê bōng-uán-kiànn kíng-sik, tián-sī liáu tsit-khu ê tsiok tsē sè-tsiat, pau-kuat sing-tsè khì-thé ê hûn-si kah tsa̍h-kng ê ú-tiū thôo-hún-hûn.
Tsûn-té-tsō Tuā Sing-hûn sī siàu-liân, tshiau-tuā tsit-liōng hîng-tshenn in tau.
Sing-hûn lāi-té koh-ū iáu tsiok sîn-pì ê Tsûn-té-tsō Eta piàn-sing, i sī tsi̍t-lia̍p tsit-liōng tshiau-kuè lán Thài-iông 100 puē í-siōng ê hîng-tshenn.
Tsûn-té-tsō Eta piàn tshenn sī tsit khu tiong-ng oo-àm kau-á bīn-tíng khah kng ê hit lia̍p hîng-tshenn, to̍h tī pian-hō NGC 3324, kāu thôo-hún ê Só-sî-khang Sing-hûn ê tò-pîng.

## [English] The Great Carina Nebula
A jewel of the [southern sky][southern sky], the [Great Carina Nebula][Great Carina Nebula] is more modestly known as NGC 3372.
One of our [Galaxy's][Galaxy's] largest star forming regions, it spans over 300 light-years.
Like the smaller, more northerly [Great Orion Nebula][Great Orion Nebula], the [Carina Nebula][Carina Nebula 1] is easily visible to the unaided eye.
But at a distance of 7,500 light-years it lies some 5 times farther away.
This stunning telescopic view reveals remarkable details of the region's glowing filaments of [interstellar gas][interstellar gas] and [obscuring cosmic dust][obscuring cosmic dust] clouds.
The [Carina Nebula][Carina Nebula 2] is home to young, extremely massive stars, including the still enigmatic variable [Eta Carinae][Eta Carinae 1], a star with well over 100 times the mass of the Sun.
[Eta Carinae][Eta Carinae 2] is the bright star above the central dark notch in this field and left of the [dusty Keyhole][dusty Keyhole] Nebula (NGC 3324).


## 詞彙學習（漢羅/POJ/KIP/華語/English）
- 【船底座大星雲】Chûn-té-chō Tōa Seng-hûn/Tsûn-té-tsō Tuā Sing-hûn/船底座大星雲/Great Carina Nebula
- 【NGC 3372】NGC sam-sam-chhit-jī/NGC sam-sam-tshit-jī/NGC 3372/NGC 3372
- 【NGC 3324】NGC sam-sam-jī-sù/NGC sam-sam-jī-sù/NGC 3324/NGC 3324
- 【獵戶座大星雲】La̍h-hō͘-chō Tōa Seng-hûn/La̍h-hōo-tsō Tuā Sing-hûn/獵戶座大星雲/Great Orion Nebula
- 【船底座 Eta 變星】Chûn-té-chō Eta piàn-seng/Tsûn-té-tsō Eta piàn-sing/船底座 Eta 變星/variable Eta Carinae
- 【星際氣體】seng-chè khì-thé/sing-tsè khì-thé/星際氣體/interstellar gas
- 【雲絲】hûn-si/hûn-si/絲狀結構/filaments
- 【鎖匙空星雲】Só-sî-khang Seng-hûn/Só-sî-khang Sing-hûn/鑰匙孔星雲/Keyhole Nebula
- 【塗粉雲】thô͘-hún-hûn/thôo-hún-hûn/灰塵雲/dust clouds

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[southern sky]:https://apod.nasa.gov/apod/ap210101.html
[Great Carina Nebula]:http://www.messier.seds.org/xtra/ngc/n3372.html
[Galaxy's]:https://science.nasa.gov/resource/the-milky-way-galaxy/
[Great Orion Nebula]:https://apod.nasa.gov/apod/ap240105.html
[Carina Nebula 1]:https://hubblesite.org/contents/news-releases/2007/news-2007-16.html
[interstellar gas]:http://www-ssg.sr.unh.edu/ism/what1.html
[obscuring cosmic dust]:https://apod.nasa.gov/apod/ap080528.html
[Carina Nebula 2]:https://www.eso.org/public/news/eso1637/
[Eta Carinae 1]:https://apod.nasa.gov/apod/ap230709.html
[Eta Carinae 2]:http://stars.astro.illinois.edu/sow/etacar.html
[dusty Keyhole]:https://apod.nasa.gov/apod/ap160814.html

---
title: 日食 ê 七張連紲相片
date: 2024-04-11
publishdate: 2024-04-11T11:45:00+0800
tags: [日全食, 日食帶, 日冕, 大氣, 食甚]
hero: https://apod.nasa.gov/apod/image/2404/2024_Eclipse_05XTan1024.jpg
summary: 遮是 4 月 8 號 ê 日全食 ê 7 張清楚相片。7 張是分開翕--ê，ùi 倒爿頂懸開始，你會當 tī 遮看著日全食 ê 規个過程。
---

{{% apod %}}

- 原始文章：[Eclipse in Seven](https://apod.nasa.gov/apod/ap240411.html)
- 影像來源 kah 版權：Xiaofeng Tan
- 拜一 ê 日食相簿：[Notable Submissions to APOD](https://www.facebook.com/media/set/?set=a.410844681644115&type=3)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 日食 ê 七張連紲相片
遮是 [4 月 8 號][April 8's] 日全食 ê 7 張清楚相片。
7 張是分開翕--ê，ùi 倒爿頂懸開始，你會當看著日全食 ê 規个過程。
這个系列影像是 kā kha-mé-lah 鬥 tī 望遠鏡 頂懸翕--ê。
翕相 ê 地點是 tī 日全食狹狹 ê 日食帶內底，[月娘 ê 烏影][Moon's shadow] 就 ùi 美國 Vermont 州 ê Newport 市行過。
中央彼張是壯觀 ê [太陽日冕][the solar corona]。
日頭薄薄 ê 外層大氣，干焦會當 tī 日全食，而且愛好天 ê 時陣，才有法度用目睭直接看著。
[Ùi Newport 市看--出去][Seen from Newport]，日食 ê 食甚階段 擋差不多 3 分 26 秒 遐爾久。

## [POJ] Ji̍t-si̍t ê chhit tiuⁿ liân-sòa siòng-phìⁿ
Chiah sī 4 goe̍h 8 hō ji̍t-choân-si̍t ê 7 tiuⁿ chheng-chhó siòng-phìⁿ.
7 tiuⁿ sī hun-khui hip--ê, ùi tò-pêng téng-koân khai-sí, lí ē-tàng khòaⁿ-tio̍h ji̍t-choân-si̍t ê kui-ê kòe-têng.
Chit-ê hē-lia̍t iáⁿ-siōng sī kā kha-mé-lah tàu tī bōng-oán-kiàⁿ téng-koân hip--ê.
Hip-siòng ê tē-tiám sī tī ji̍t-choân-si̍t e̍h-e̍h ê ji̍t-si̍t-tòa lāi-té, goe̍h-niû ê o͘-iáⁿ to̍h ùi Bí-kok Vermont chiu ê Newport chhī kiâⁿ-kòe.
Tiong-ng hit tiuⁿ sī chòng-koan ê Thài-iông ji̍t-bián.
Ji̍t-thâu po̍h-po̍h ê gōa-chân tāi-khì, kan-na ē-tàng tī ji̍t-choân-si̍t, jî-chhiáⁿ ài hó-thiⁿ ê sî-chūn, chiah ū-hoat-tō͘ iōng ba̍k-chiu ti̍t-chiap khòaⁿ-tio̍h.
Ùi Newport chhī khòaⁿ--chhut-khì, ji̍t-si̍t ê si̍t-sīm kai-tōaⁿ tòng chha-put-to 3 hun 26 bió hiah-nī kú.

## [KIP] Ji̍t-si̍t ê tshit tiunn liân-suà siòng-phìnn
Tsiah sī 4 gue̍h 8 hō ji̍t-tsuân-si̍t ê 7 tiunn tshing-tshó siòng-phìnn.
7 tiunn sī hun-khui hip--ê, uì tò-pîng tíng-kuân khai-sí, lí ē-tàng khuànn-tio̍h ji̍t-tsuân-si̍t ê kui-ê kuè-tîng.
Tsit-ê hē-lia̍t iánn-siōng sī kā kha-mé-lah tàu tī bōng-uán-kiànn tíng-kuân hip--ê.
Hip-siòng ê tē-tiám sī tī ji̍t-tsuân-si̍t e̍h-e̍h ê ji̍t-si̍t-tuà lāi-té, gue̍h-niû ê oo-iánn to̍h uì Bí-kok Vermont tsiu ê Newport tshī kiânn-kuè.
Tiong-ng hit tiunn sī tsòng-kuan ê Thài-iông ji̍t-bián.
Ji̍t-thâu po̍h-po̍h ê guā-tsân tāi-khì, kan-na ē-tàng tī ji̍t-tsuân-si̍t, jî-tshiánn ài hó-thinn ê sî-tsūn, tsiah ū-huat-tōo iōng ba̍k-tsiu ti̍t-tsiap khuànn-tio̍h.
Uì Newport tshī khuànn--tshut-khì, ji̍t-si̍t ê si̍t-sīm kai-tuānn tòng tsha-put-to 3 hun 26 bió hiah-nī kú.

## [English] Eclipse in Seven
Start at the upper left above and you can follow the progress of [April 8's][April 8's] total eclipse of the Sun in seven sharp, separate exposures.
The image sequence was recorded with a telescope and camera located within the narrow path of totality as the [Moon's shadow][Moon's shadow] swept across Newport, Vermont, USA.
At center is a spectacular view of [the solar corona][the solar corona].
The tenuous outer atmosphere of the Sun is only easily visible to the eye in clear dark skies during the total eclipse phase.
[Seen from Newport][Seen from Newport], the total phase for this solar eclipse lasted about 3 minutes and 26 seconds.

## 詞彙學習（漢羅/POJ/KIP/華語/English）
- 【日全食】ji̍t-choân-si̍t/ji̍t-tsuân-si̍t/日全食/total solar eclipse
- 【日冕】ji̍t-bián/ji̍t-bián/日冕/corona
- 【日食帶】ji̍t-si̍t-tòa/ji̍t-si̍t-tuà/日食帶/path of totality
- 【大氣】tāi-khì/tāi-khì/大氣/atmosphere
- 【食甚】si̍t-sīm/si̍t-sīm/食甚/total phase

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[April 8's]:https://science.nasa.gov/eclipses/future-eclipses/eclipse-2024/
[Moon's shadow]:https://apod.nasa.gov/apod/ap240324.html
[the solar corona]:https://solarscience.msfc.nasa.gov/corona.shtml
[Seen from Newport]:https://www.timeanddate.com/eclipse/in/usa/newport?iso=20240408

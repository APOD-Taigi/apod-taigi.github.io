---
title: 日全食是按怎收尾？
date: 2024-04-14
publishdate: 2024-04-14T11:45:00+0800
tags: [日全食, 璇石環, 日冕, 璇石手指, Bailey 珠仔, 復圓, 日珥, lap-o-á 地]
hero: https://www.youtube.com/watch?v=w5uUcq__vMo
summary: 日全食是按怎收尾--ê？
---

{{% apod %}}

- 原始文章：[How a Total Solar Eclipse Ended](https://apod.nasa.gov/apod/ap240414.html)
- 影像來源 kah 版權：[David Duarte](https://www.flickr.com/photos/davidduarte_astro/)
- 日食相簿：[Notable Submissions to APOD](https://www.facebook.com/media/set/?set=a.410844681644115&type=3)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 日全食是按怎收尾？
日全食是按怎收尾--ê？
無毋著！月娘會 ùi 完全 [閘牢 ê 日頭][blocking the Sun] 徙開，毋過 tī 上開始幾若秒 ê 時間內，會出現一寡 [趣味 ê 現象][interesting things appear]。
代先會出現 [璇石環][diamond ring 1]。
日光可能會 ùi [月球邊緣][Moon's edge] ê 山谷之間、抑是 lap-o-á 地 ê 縫迵過來。
你若是 ùi 你徛 ê 所在看出去，頭一个迵過來 ê 日光，就會 kah 踅 tī [月球][Moon] 外口彼輾 [日冕][corona]，鬥出一跤 [璇石手指][diamond ring 2]。
紲落來幾若秒 ê 時間內，其他光束嘛會出現，鬥--出 ê 現象就叫做 [Bailey 珠仔][Bailey's beads 1]。
Tī [這支影片][featured video] 內底，你可能會看著 [粉紅仔色 ê 三角形日珥][pink triangular prominence]，看起來敢若 kah 日食 ê 復圓階段有關係，毋過實際上是無。
其他地點 ê 觀測者會看著 [Bailey 珠仔][Bailey's beads 2] 出現 tī 月球無仝位，kah 三角日珥 ê 相對位置嘛無仝。
這支用特別設備翕 ê 影片，是 2024 年 4 月 8 號 tī [美國][USA] [德州][Texas] [New Boston 鎮][New Boston] 翕--ê。

## [POJ] Ji̍t-choân-si̍t sī-án-chóaⁿ siu-bóe?
Ji̍t-choân-si̍t sī-án-chóaⁿ siu-bóe--ê?
Bô-m̄-tio̍h!
Goe̍h-niû ē ùi oân-choân cha̍h-tiâu ê ji̍t-thâu sóa--khui, m̄-koh tī siōng khai-sí kúi-nā bió ê sî-kan-lāi, ē chhut-hiān chi̍t-kóa chhù-bī ê hiān-siōng.
Tāi-seng ē chhut-hiān soān-chio̍h-khoân.
Ji̍t-kng khó-lêng ē ùi Goe̍h-kiû pian-iân ê soaⁿ-kok chi-kan, ia̍h-sī lap-o-á tē ê phāng thàng kòe-lâi.
Lí nā-sī ùi lí khiā ê só͘-chāi khòaⁿ--chhut-khì, thâu-chi̍t-ê thàng--kòe-lâi ê ji̍t-kng, to̍h ē kah se̍h tī Goe̍h-kiû gōa-kháu hit-liàn ji̍t-bián, tàu-chhut chi̍t kha soān-chio̍h chhiú-chí.
Sòa--lo̍h-lâi kúi-nā bió ê sî-kan-lāi,kî-thaⁿ kng-sok mā ē chhut-hiān, tàu--chhut ê hiān-siōng to̍h kiò-chò Bailey chu-á.
Tī chit-ki iáⁿ-phìⁿ lāi-té, lí khó-lêng ē khòaⁿ-tio̍h hún-âng-á-sek ê saⁿ-kak-hêng ji̍t-ní, khòaⁿ--khí-lâi káⁿ-nā kah Ji̍t-si̍t ê ho̍k-îⁿ kai-tōaⁿ ū koan-hē, m̄-koh si̍t-chè-siōng sī-bô.
Kî-thaⁿ tē-tiám ê koan-chhek-chiá ē khòaⁿ-tio̍h Bailey chu-á chhut-hiān tī Goe̍h-kiû bô-kâng ūi, kah saⁿ-kak ji̍t-ní ê siong-tùi ūi-tì mā bô-kâng.
Chit-ki iōng te̍k-pia̍t siat-pī hip ê iáⁿ-phìⁿ, sī 2024 nî 4 goe̍h 8 hō tī Bí-kok Tek-chiu New Boston tìn hip--ê.

## [KIP] Ji̍t-tsuân-si̍t sī-án-tsuánn siu-bué?
Ji̍t-tsuân-si̍t sī-án-tsuánn siu-bué--ê?
Bô-m̄-tio̍h!
Gue̍h-niû ē uì uân-tsuân tsa̍h-tiâu ê ji̍t-thâu suá--khui, m̄-koh tī siōng khai-sí kuí-nā bió ê sî-kan-lāi, ē tshut-hiān tsi̍t-kuá tshù-bī ê hiān-siōng.
Tāi-sing ē tshut-hiān suān-tsio̍h-khuân.
Ji̍t-kng khó-lîng ē uì Gue̍h-kiû pian-iân ê suann-kok tsi-kan, ia̍h-sī lap-o-á tē ê phāng thàng kuè-lâi.
Lí nā-sī uì lí khiā ê sóo-tsāi khuànn--tshut-khì, thâu-tsi̍t-ê thàng--kuè-lâi ê ji̍t-kng, to̍h ē kah se̍h tī Gue̍h-kiû guā-kháu hit-liàn ji̍t-bián, tàu-tshut tsi̍t kha suān-tsio̍h tshiú-tsí.
Suà--lo̍h-lâi kuí-nā bió ê sî-kan-lāi,kî-thann kng-sok mā ē tshut-hiān, tàu--tshut ê hiān-siōng to̍h kiò-tsò Bailey tsu-á.
Tī tsit-ki iánn-phìnn lāi-té, lí khó-lîng ē khuànn-tio̍h hún-âng-á-sik ê sann-kak-hîng ji̍t-ní, khuànn--khí-lâi kánn-nā kah Ji̍t-si̍t ê ho̍k-înn kai-tuānn ū kuan-hē, m̄-koh si̍t-tsè-siōng sī-bô.
Kî-thann tē-tiám ê kuan-tshik-tsiá ē khuànn-tio̍h Bailey tsu-á tshut-hiān tī Gue̍h-kiû bô-kâng uī, kah sann-kak ji̍t-ní ê siong-tuì uī-tì mā bô-kâng.
Tsit-ki iōng ti̍k-pia̍t siat-pī hip ê iánn-phìnn, sī 2024 nî 4 gue̍h 8 hō tī Bí-kok Tik-tsiu New Boston tìn hip--ê.

## [English] How a Total Solar Eclipse Ended
How does a total solar eclipse end?
Yes, the Moon moves out from fully [blocking the Sun][blocking the Sun], but in the first few seconds of transition, [interesting things appear][interesting things appear].
The first is called a [diamond ring][diamond ring 1].
Light might stream between mountains or through relative lowlands around the [Moon's edge][Moon's edge], as seen from your location, making this sudden first light, when combined with the [corona][corona] that surrounds the [Moon][Moon], look like a [diamond ring][diamond ring 2].
Within seconds other light streams appear that are called, collectively, [Bailey's beads][Bailey's beads 1].
In the [featured video][featured video], it may seem that the [pink triangular prominence][pink triangular prominence] on the [Sun][Sun] is somehow related to where the Sun begins to reappear, but it is not.
Observers from other locations saw [Bailey's beads][Bailey's beads 2] emerge from different places around the Moon, away from the iconic triangular [solar prominence][solar prominence] visible to all.
The video was captured with specialized equipment from [New Boston][New Boston], [Texas][Texas], [USA][USA] on April 8, 2024.

## 詞彙學習（漢羅/POJ/KIP/華語/English）
- 【日全食】ji̍t-choân-si̍t/ji̍t-tsuân-si̍t/日全食/total solar eclipse
- 【璇石環】soān-chio̍h-khoân/suān-tsio̍h-khouân/鑽石環/diamond ring
- 【lap-o-á 地】lap-o-á tē/lap-o-á tē/低地/lowlands
- 【璇石手指】soān-chio̍h chhiú-chí/suān-tsio̍h tshiú-tsí/鑽石戒指/diamond ring
- 【Bailey 珠仔】Bailey chu-á/Bailey tsu-á/貝里珠/Bailey's beads
- 【日冕】ji̍t-bián/ji̍t-bián/日冕/corona
- 【日珥】ji̍t-ní/ji̍t-ní/日珥/solar prominences
- 【復圓】ho̍k-îⁿ/ho̍k-înn/復圓/reappear

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[blocking the Sun]:https://www.nasa.gov/image-article/solar-eclipse-diagram/
[interesting things appear]:https://qph.cf2.quoracdn.net/main-qimg-24a2197245b616b1b04c4fbd4744c471-pjlq
[diamond ring 1]:https://apod.nasa.gov/apod/ap201218.html
[Moon's edge]:https://en.wikipedia.org/wiki/Lunar_limb
[corona]:https://apod.nasa.gov/apod/ap240402.html
[Moon]:https://science.nasa.gov/moon/
[diamond ring 2]:https://commons.wikimedia.org/wiki/File:Classic_Diamond_Engagement_Ring.jpg
[Bailey's beads 1]:https://en.wikipedia.org/wiki/Baily%27s_beads
[featured video]:https://www.flickr.com/photos/davidduarte_astro/53645501807/in/pool-apods/
[pink triangular prominence]:https://www.facebook.com/photo/?fbid=413131944748722&set=a.410844681644115
[Sun]:https://science.nasa.gov/sun/
[Bailey's beads 2]:https://apod.nasa.gov/apod/ap150328.html
[solar prominence]:https://apod.nasa.gov/apod/ap230801.html
[New Boston]:https://youtu.be/Fo0tD-xNteQ?t=11
[Texas]:https://en.wikipedia.org/wiki/Texas
[USA]:https://en.wikipedia.org/wiki/United_States

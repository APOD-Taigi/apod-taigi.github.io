---
title: 通天的月球烏影
date: 2024-04-27
publishdate: 2024-04-27T11:45:00+0800
tags: [日冕, 食甚, 日全食, 金星, 木星, 月球烏影帶, 通天的, 食日]
hero: https://apod.nasa.gov/apod/image/2404/tse20240408h14_1024.jpg
summary: 日頭若 tī 天頂，毋過天色是暗--ê、四面 ê 地平線是光--ê，按呢你可能是徛 tī 月娘 ê 烏影下底，拄著日全食矣！
---

{{% apod %}}

- 原始文章：[All Sky Moon Shadow](https://apod.nasa.gov/apod/ap240427.html)
- 影像來源 kah [版權][copyright]：[Tunc Tezel](http://www.twanight.org/tezel) ([TWAN](http://www.twanight.org/))
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 通天的月球烏影
[日頭若 tī 天頂][If the Sun is up]，毋過天色是暗--ê、四面 ê 地平線是光--ê，按呢你可能是徛 tī 月娘 ê 烏影下底，拄著日全食矣！
實際上，這張 通天的月娘烏影 全景組合影像 是 tī 地球美國 Arkansas 州 Shirley 附近 ê 農場翕--ê。
這張相片是 tī [4 月 8 號 日全食][April 8 total solar eclipse] 彼工，好天 ê 時陣翕--ê。
你若是徛 tī 月球烏影帶 ê 中心線附近，食甚階段 就會超過 4 分鐘。
Tī 食甚階段，除了會當看著 踅 tī [月盤外口][silhouette of the Moon] 彼輾日冕，嘛會當看著幾若粒行星 kah 恆星。
其中 [這內底上好揣--ê][Easiest to see here]，是金星 kah 木星，in 就 tī 食日 ê 正爿下底 kah 倒爿頂懸。

## [POJ] Thong-thiⁿ--ê Goe̍h-kiû O͘-iáⁿ
Ji̍t-thâu nā tī thiⁿ-téng, m̄-koh thiⁿ-sek sī àm--ê, sì-bīn ê tē-pêng-sòaⁿ sī kng--ê, án-ne lí khó-lêng sī khiā tī goe̍h-niû ê o͘-iáⁿ ē-té, tú-tio̍h ji̍t-choân-si̍t--ah!
Si̍t-chè-siōng, chit-tiuⁿ thong-thiⁿ--ê goe̍h-niû o͘-iáⁿ choân-kéng cho͘-ha̍p iáⁿ-siōng sī tī Tē-kiû Bí-kok Arkansas chiu Shirley hù-kīn ê lông-tiûⁿ hip--ê.
Chit-tiuⁿ siòng-phìⁿ sī tī 4 goe̍h 8 hō ji̍t-choân-si̍t hit-kang, hó-thiⁿ ê sî-chūn hip--ê.
Lí nā-sī khiā tī Goe̍h-kiû o͘-iáⁿ-tòa ê tiong-sim-sòaⁿ hù-kīn, si̍t-sīm kai-tōaⁿ tō ē chhiau-kòe 4 hun-cheng.
Tī si̍t-sīm kai-tōaⁿ, tû-liáu ē-tàng khòaⁿ-tio̍h se̍h tī goe̍h-pôaⁿ gōa-kháu hit-liàn ji̍t-bián, mā ē-tàng khòaⁿ-tio̍h kúi-nā lia̍p kiâⁿ-chheⁿ kah hêng-chheⁿ.
Kî-tiong che lāi-té siōng hó chhōe--ê, sī Kim-chheⁿ kah Bo̍k-chheⁿ, in tō tī si̍t-ji̍t ê chiàⁿ-pêng ē-té kah tò-pêng téng-koân.

## [KIP] Thong-thinn--ê Gue̍h-kiû Oo-iánn
Ji̍t-thâu nā tī thinn-tíng, m̄-koh thinn-sik sī àm--ê, sì-bīn ê tē-pîng-suànn sī kng--ê, án-ne lí khó-lîng sī khiā tī gue̍h-niû ê oo-iánn ē-té, tú-tio̍h ji̍t-tsuân-si̍t--ah!
Si̍t-tsè-siōng, tsit-tiunn thong-thinn--ê gue̍h-niû oo-iánn tsuân-kíng tsoo-ha̍p iánn-siōng sī tī Tē-kiû Bí-kok Arkansas tsiu Shirley hù-kīn ê lông-tiûnn hip--ê.
Tsit-tiunn siòng-phìnn sī tī 4 gue̍h 8 hō ji̍t-tsuân-si̍t hit-kang, hó-thinn ê sî-tsūn hip--ê.
Lí nā-sī khiā tī Gue̍h-kiû oo-iánn-tuà ê tiong-sim-suànn hù-kīn, si̍t-sīm kai-tuānn tō ē tshiau-kuè 4 hun-tsing.
Tī si̍t-sīm kai-tuānn, tû-liáu ē-tàng khuànn-tio̍h se̍h tī gue̍h-puânn guā-kháu hit-liàn ji̍t-bián, mā ē-tàng khuànn-tio̍h kuí-nā lia̍p kiânn-tshenn kah hîng-tshenn.
Kî-tiong tse lāi-té siōng hó tshuē--ê, sī Kim-tshenn kah Bo̍k-tshenn, in tō tī si̍t-ji̍t ê tsiànn-pîng ē-té kah tò-pîng tíng-kuân.

## [English] All Sky Moon Shadow
[If the Sun is up][If the Sun is up] but the sky is dark and the horizon is bright all around, you might be standing in the Moon's shadow during a total eclipse of the Sun.
In fact, the all-sky Moon shadow shown in this composited panoramic view was captured from a farm near Shirley, Arkansas, planet Earth.
The exposures were made under clear skies during the [April 8 total solar eclipse][April 8 total solar eclipse].
For that location near the center line of the Moon's shadow track, totality lasted over 4 minutes.
Along with the solar corona surrounding the [silhouette of the Moon][silhouette of the Moon] planets and stars were visible during the total eclipse phase.
[Easiest to see here][Easiest to see here] are bright planets Venus and Jupiter, to the lower right and upper left of the eclipsed Sun.

## 詞彙學習（漢羅/POJ/KIP/華語/English）
- 【日全食】ji̍t-choân-si̍t/ji̍t-tsuân-si̍t/日全食/total solar eclipse
- 【食甚】si̍t-sīm/si̍t-sīm/食甚/totality
- 【月球烏影帶】Goe̍h-kiû o͘-iáⁿ-tòa/Gue̍h-kiû oo-iánn-tuà/月球陰影帶/Moon's shadow track
- 【日冕】ji̍t-bián/ji̍t-bián/日冕/solar corona
- 【金星】kim-chheⁿ/kim-tshenn/金星/Venus
- 【木星】Bo̍k-chheⁿ/Bo̍k-tshenn/木星/Jupiter
- 【通天的】thong-thiⁿ--ê/thong-thinn--ê/全天的/all skay
- 【食日】si̍t-ji̍t/si̍t-ji̍t/食日/eclipsed Sun

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[If the Sun is up]:https://www.flickr.com/photos/nasahqphoto/albums/72177720315879304/
[April 8 total solar eclipse]:https://science.nasa.gov/solar-system/skywatching/april-8-total-solar-eclipse-through-the-eyes-of-nasa/
[silhouette of the Moon]:https://www.facebook.com/media/set/?set=a.410844681644115&type=3
[Easiest to see here]:https://apod.nasa.gov/apod/image/2404/20240408h14La.jpg

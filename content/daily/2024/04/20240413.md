---
title: 棕樹葉仔投影出來 ê 日偏食
date: 2024-04-13
publishdate: 2024-04-13T11:45:00+0800
tags: [日全食, 日偏食, 棕樹, 速翕, 針孔相機, 食甚]
hero: https://apod.nasa.gov/apod/image/2404/pinholepalm1024.png
summary: Tī 4 月 8 號這工欲看著日全食，愛 tī 狹狹 ê 全食帶內底才看會著。
categories: [podcast]
vocals: [阿錕]
---

{{% apod %}}

- 原始文章：[Palm Tree Partial Eclipse](https://apod.nasa.gov/apod/ap240413.html)
- 影像來源 kah [版權][copyright]：[Lori Haffelt](mailto:ljhcnmt@gmail.com)
- 日食相簿：[Notable Submissions to APOD](https://www.facebook.com/media/set/?set=a.410844681644115&type=3)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clvgw3ogo10ur01w92j2xhbe9" >}}

## [漢羅] 棕樹葉仔投影出來 ê 日偏食
Tī 4 月 8 號這工欲看著日全食，愛 tī 月球烏影行過 ê [狹狹 ê 路線][along the narrow track] 內底，才看會著。
毋過北美洲大部份 ê 所在，是攏看會著日偏食。
這張 tī 美國 Florida 州 清水市翕--ê 速翕相片，雖罔講無直接翕著日頭，毋過猶是有翕著足濟 tī 北美大部份所在看著 ê 日食現象。
Tī 棕樹 [烏影下底][In the shade] 看會著相疊 ê 葉仔，利用 [針孔相機 ê 原理][pinhole camera style]，kā 日偏食 ê 半月形 投影 tī 塗跤。
Tī 清水市看著 ê 日食行到 食甚階段 ê 時陣，閘著 ê 日頭差不多閘 53 葩。

## [POJ] Chang-chhiū-hio̍h-á tâu-iáⁿ--chhut-lâi ê Ji̍t-phian-si̍t
Tī 4 goe̍h 8 hō chit kang beh khòaⁿ-tio̍h ji̍t-choân-si̍t, ài tī Goe̍h-kiû o͘-iáⁿ kiâⁿ--kòe ê e̍h-e̍h ê lō͘-sòaⁿ lāi-té, chiah khòaⁿ-ē-tio̍h.
M̄-koh Pak-bí-chiu tōa-pō͘-hūn ê só͘-chāi, sī lóng khòaⁿ-ē-tio̍h ji̍t-phian-si̍t.
Chit-tiuⁿ tī Bí-kok Florida chiu Chheng-chúi-chhī hip--ê sok-hip siòng-phìⁿ, sui-bóng kóng bô ti̍t-chiap hip-tio̍h ji̍t-thâu, m̄-koh iáu-sī ū hip-tio̍h chiok chē tī Pak-bí tōa-pō͘-hūn só͘-chāi khòaⁿ--tio̍h ê ji̍t-si̍t hiān-siōng.
Tī chang-chhiū o͘-iáⁿ ē-té khòaⁿ--ē-tio̍h sio-tha̍h ê hio̍h-á, lī-iōng chiam-kháng siòng-ki ê goân-lí, kā ji̍t-phian-si̍t ê pòaⁿ-goe̍h-hêng tâu-iáⁿ tī thô͘-kha.
Tī Chheng-chúi-chhī khòaⁿ--tio̍h ê ji̍t-si̍t kiâⁿ kàu si̍t-sīm kai-tōaⁿ ê sî-chūn, cha̍h-tio̍h ê ji̍t-thâu chha-put-to cha̍h 53 pha.

## [KIP] Tsang-tshiū-hio̍h-á tâu-iánn--tshut-lâi ê Ji̍t-phian-si̍t
Tī 4 gue̍h 8 hō tsit kang beh khuànn-tio̍h ji̍t-tsuân-si̍t, ài tī Gue̍h-kiû oo-iánn kiânn--kuè ê e̍h-e̍h ê lōo-suànn lāi-té, tsiah khuànn-ē-tio̍h.
M̄-koh Pak-bí-tsiu tuā-pōo-hūn ê sóo-tsāi, sī lóng khuànn-ē-tio̍h ji̍t-phian-si̍t.
Tsit-tiunn tī Bí-kok Florida tsiu Tshing-tsuí-tshī hip--ê sok-hip siòng-phìnn, sui-bóng kóng bô ti̍t-tsiap hip-tio̍h ji̍t-thâu, m̄-koh iáu-sī ū hip-tio̍h tsiok tsē tī Pak-bí tuā-pōo-hūn sóo-tsāi khuànn--tio̍h ê ji̍t-si̍t hiān-siōng.
Tī tsang-tshiū oo-iánn ē-té khuànn--ē-tio̍h sio-tha̍h ê hio̍h-á, lī-iōng tsiam-kháng siòng-ki ê guân-lí, kā ji̍t-phian-si̍t ê puànn-gue̍h-hîng tâu-iánn tī thôo-kha.
Tī Tshing-tsuí-tshī khuànn--tio̍h ê ji̍t-si̍t kiânn kàu si̍t-sīm kai-tuānn ê sî-tsūn, tsa̍h-tio̍h ê ji̍t-thâu tsha-put-to tsa̍h 53 pha.

## [English] Palm Tree Partial Eclipse
Only those [along the narrow track][along the narrow track] of the Moon's shadow on April 8 saw a total solar eclipse.
But most of North America still saw a partial eclipse of the Sun.
From Clearwater, Florida, USA this single snapshot captured multiple images of that more widely viewed celestial event without observing the Sun directly.
[In the shade][In the shade] of a palm tree, criss-crossing fronds are projecting recognizable eclipse images on the ground, [pinhole camera style][pinhole camera style].
In Clearwater the maximum eclipse phase was about 53 percent.

## 詞彙學習

|漢羅|POJ|KIP|華語|English|
|-|-|-|-|-|
|日全食|ji̍t-choân-si̍t|ji̍t-tsuân-si̍t|日全食|total solar eclipse|
|日偏食|ji̍t-phian-si̍t|ji̍t-phian-si̍t|日偏食|partial solar eclipse|
|棕樹|chang-chhiū|tsang-tshiū|棕櫚樹|Palm Tree|
|速翕|sok-hip|sok-hip|快照|snapshot|
|針孔相機|chiam-kháng siòng-ki|tsiam-kháng siòng-ki|針孔相機|pinhole camera|
|食甚|si̍t-sīm|si̍t-sīm|食甚|maximum eclipse|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[along the narrow track]:https://science.nasa.gov/solar-system/skywatching/how-is-the-2024-total-solar-eclipse-different-than-the-2017-eclipse/
[In the shade]:https://apod.nasa.gov/apod/ap231015.html
[pinhole camera style]:https://www.jpl.nasa.gov/edu/learn/project/how-to-make-a-pinhole-camera/

---
title: 美國 Wyoming 州天頂 ê 日全食
date: 2024-04-07
publishdate: 2024-04-07T11:45:00+0800
tags: [日全食, 日偏食, 日冕, 食甚, 全食帶]
hero: https://apod.nasa.gov/apod/image/2404/EclipseWyoming_Cooper_960.jpg
summary: 明仔載 ê 日全食敢會拄著好天？這个問題已經 tī 足濟想欲看日全食 ê 北美洲人 心內想過幾若擺矣。
categories: [podcast]
vocals: [阿錕]
---

{{% apod %}}

- 原始文章：[A Total Solar Eclipse over Wyoming](https://apod.nasa.gov/apod/ap240407.html)
- 影像來源 kah 版權：[Ben Cooper](http://www.launchphotography.com/)
- NASA ê 直播：[明仔載 ê 日全食](https://science.nasa.gov/eclipses/future-eclipses/eclipse-2024/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clvtskt6316xs01urhwsfcuwf" >}}

## [漢羅] 美國 Wyoming 州天頂 ê 日全食
[明仔載 ê 日全食][tomorrow's solar eclipse] 敢會拄著好天？
這个問題已經 tī 足濟想欲看日全食 ê 北美洲人 心內想過幾若擺矣。
這个問題嘛仝款 tī [2017 年 8 月][August 2017] 日全食經過北美 ê 時陣出現。
彼陣 ê 日全食，全食帶 ùi [美國][USA] [西岸][coast to coast] ê [Oregon 州][Oregon] 到 美國東岸 ê [南 Carolina 州][South Carolina]。
毋過，日偏食 kah 明仔載仝款，會經過規个 [北美][North America]。
是講真不幸，2017年 ê 時陣，足濟所在 ê 日頭攏去予雲閘去矣。
毋過有一个所在有看著，就 tī [Wyoming 州][Wyoming] ê [Green River 湖][Green River Lakes] ê 湖邊。
[一搭一搭 ê 雲][saw predominantly clouds] tī 天頂出現 ê 距離有夠遠，所以才有法度翕出這組 kā 日全食 囥 tī 相片中央 ê [連紲影像][featured composite sequence]。
食甚 ê 時陣，[日頭][our familiar Sun] 去予烏暗 ê [月娘][Moon] 規个閘牢，[日冕][corona]  ùi 月娘後壁湠出來。
日冕以外 ê 其他部份，是 食甚 進前 kah 了後 ê [日偏食階段][partial phase]。


## [POJ] Bí-kok Wyoming chiu thiⁿ-téng ê Ji̍t-choân-si̍t
Bîn-á-chài ê ji̍t-choân-si̍t kám-ē tú-tio̍h hó-thiⁿ?
Chit-ê būn-tê í-keng tī chiok chē siūⁿ-beh khòaⁿ ji̍t-choân-si̍t ê Pak-bí-chiu lâng sim-lāi siūⁿ-kòe kúi-nā pái--ah.
Chit-ê būn-tê mah kāng-khoán tī 2017 nî ji̍t-choân-si̍t keng-kòe Pak-bí ê sî-chūn chhut-hiān.
Hit-chūn ê ji̍t-choân-si̍t, choân-si̍t-tòa ùi Bí-kok se-hōaⁿ ê Oregon chiu kàu Bí-kok tang-hōaⁿ ê Lâm Carolina chiu.
M̄-koh, ji̍t-phian-si̍t kah miâ-á-chài kāng-khoán, ē keng-kòe kui-ê Pak-bí.
Sī-kóng chin put-hēng, 2017 nî ê sî-chūn, chiok chē só͘-chāi ê ji̍t-thâu lóng khì hô͘ hûn cha̍h--khì--ah.
M̄-koh ū chi̍t-ê só͘-chāi ū khòaⁿ--tio̍h, tō tī Wyoming chiu ê Green River ô͘ ê ô͘-piⁿ.
Chi̍t tah chi̍t tah ê hûn tī thiⁿ-téng chhut-hiān ê kū-lî ū-kàu hn̄g, só͘-í chiah ū-hoat-tō͘ hip chhut chit cho͘ kā ji̍t-choân-si̍t khǹg tī siòng-phìⁿ tiong-ng ê liân-sòa iáⁿ-siōng.
Si̍t-sīm ê sî-chūn, ji̍t-thâu khì hō͘ o͘-àm ê goe̍h-niû kui-ê cha̍h-tiâu, ji̍t-bián ùi goe̍h-niû āu-piah thòaⁿ--chhut-lâi.
Ji̍t-bián í-gōa ê kî-thaⁿ pō͘-hūn, sī si̍t-sīm chìn-chêng kah liáu-āu ê ji̍t-phian-si̍t kai-tōaⁿ.

## [KIP] Bí-kok Wyoming tsiu thinn-tíng ê Ji̍t-tsuân-si̍t
Bîn-á-tsài ê ji̍t-tsuân-si̍t kám-ē tú-tio̍h hó-thinn?
Tsit-ê būn-tê í-king tī tsiok tsē siūnn-beh khuànn ji̍t-tsuân-si̍t ê Pak-bí-tsiu lâng sim-lāi siūnn-kuè kuí-nā pái--ah.
Tsit-ê būn-tê mah kāng-khuán tī 2017 nî ji̍t-tsuân-si̍t king-kuè Pak-bí ê sî-tsūn tshut-hiān.
Hit-tsūn ê ji̍t-tsuân-si̍t, tsuân-si̍t-tuà uì Bí-kok se-huānn ê Oregon tsiu kàu Bí-kok tang-huānn ê Lâm Carolina tsiu.
M̄-koh, ji̍t-phian-si̍t kah miâ-á-tsài kāng-khuán, ē king-kuè kui-ê Pak-bí.
Sī-kóng tsin put-hīng, 2017 nî ê sî-tsūn, tsiok tsē sóo-tsāi ê ji̍t-thâu lóng khì hôo hûn tsa̍h--khì--ah.
M̄-koh ū tsi̍t-ê sóo-tsāi ū khuànn--tio̍h, tō tī Wyoming tsiu ê Green River ôo ê ôo-pinn.
Tsi̍t tah tsi̍t tah ê hûn tī thinn-tíng tshut-hiān ê kū-lî ū-kàu hn̄g, sóo-í tsiah ū-huat-tōo hip tshut tsit tsoo kā ji̍t-tsuân-si̍t khǹg tī siòng-phìnn tiong-ng ê liân-suà iánn-siōng.
Si̍t-sīm ê sî-tsūn, ji̍t-thâu khì hōo oo-àm ê gue̍h-niû kui-ê tsa̍h-tiâu, ji̍t-bián uì gue̍h-niû āu-piah thuànn--tshut-lâi.
Ji̍t-bián í-guā ê kî-thann pōo-hūn, sī si̍t-sīm tsìn-tsîng kah liáu-āu ê ji̍t-phian-si̍t kai-tuānn.

## [English] A Total Solar Eclipse over Wyoming
Will the sky be clear enough to see the eclipse?
This question is already on the minds of many North Americans hoping to see [tomorrow's solar eclipse][tomorrow's solar eclipse].
This question was also on the mind of many people attempting to see the total solar eclipse that crossed North America in [August 2017][August 2017].
Then, the path of total darkness shot across the mainland of the [USA][USA] from [coast to coast][coast to coast], from [Oregon][Oregon] to [South Carolina][South Carolina] -- but, like tomorrow's event, a partial eclipse occurred above most of [North America][North America].
Unfortunately, in 2017, many locations [saw predominantly clouds][saw predominantly clouds].
One location that did not was a bank of the [Green River Lakes][Green River Lakes], [Wyoming][Wyoming].
Intermittent clouds were far enough away to allow the center image of the [featured composite sequence][featured composite sequence] to be taken, an image that shows the [corona][corona] of the Sun extending out past the central dark [Moon][Moon] that blocks [our familiar Sun][our familiar Sun].
The surrounding images show the [partial phase][partial phase]s of the solar eclipse both before and after totality.

## 詞彙學習（漢羅/POJ/KIP/華語/English）
- 【日全食】ji̍t-choân-si̍t/ji̍t-tsuân-si̍t/日全食/total solar eclipse
- 【日偏食】ji̍t-phian-si̍t/ji̍t-phian-si̍t/日偏食/partial solar eclipse
- 【全食帶】choân-si̍t-tòa/tsuân-si̍t-tuà/全食帶/path of totality
- 【日冕】ji̍t-bián/ji̍t-bián/日冕/corona
- 【食甚】si̍t-sīm/si̍t-sīm/食甚/total phase

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[tomorrow's solar eclipse]:https://science.nasa.gov/eclipses/future-eclipses/eclipse-2024/
[August 2017]:https://eclipse.gsfc.nasa.gov/SEmono/TSE2017/TSE2017.html
[USA]:https://en.wikipedia.org/wiki/United_States
[coast to coast]:https://youtu.be/wxiMrvDbq3s
[Oregon]:https://en.wikipedia.org/wiki/Oregon
[South Carolina]:https://en.wikipedia.org/wiki/South_Carolina
[North America]:https://en.wikipedia.org/wiki/North_America
[saw predominantly clouds]:https://images.ctfassets.net/2djrn56blv6r/7rAzwZd1uxcIsKO7ZfJqVL/686320c46e6ff8d63191f3a8eb33de1f/sad-cat-header.jpg
[Green River Lakes]:https://youtu.be/DQoMKHMev6o
[Wyoming]:https://en.wikipedia.org/wiki/Wyoming
[featured composite sequence]:https://www.launchphotography.com/Total_Solar_Eclipse_2017.html
[corona]:https://apod.nasa.gov/apod/ap240402.html
[Moon]:https://science.nasa.gov/moon/
[our familiar Sun]:https://solar-center.stanford.edu/interview/nemiroff.html
[partial phase]:https://apod.nasa.gov/apod/ap180211.html

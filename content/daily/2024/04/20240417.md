---
title: 日全食 kah 彗星
date: 2024-04-17
publishdate: 2024-04-17T11:45:00+0800
tags: [日全食, 彗星, 彗星 12P/Pons-Brooks, 彗星 SOHO-5008, 日冕, 水星, 金星, 𫝻日彗星]
hero: https://apod.nasa.gov/apod/image/2404/EclipseComets_Zixuan_1080.jpg
summary: 頂禮拜 ê 日全食期間，毋但一粒，其實有兩粒彗星出現 tī 日頭附近。
categories: [podcast]
vocals: [阿錕]
---

{{% apod %}}

- 原始文章：[Total Eclipse and Comets](https://apod.nasa.gov/apod/ap240417.html)
- 影像來源 kah 版權：[Lin Zixuan](mailto:linzx23@mails.tsinghua.edu.cn) ([Tsinghua U.](https://www.tsinghua.edu.cn/en/))
- 日食相簿：[Notable Submissions to APOD](https://www.facebook.com/media/set/?set=a.410844681644115&type=3)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clvnzqc460axm01ye6vh51rca" >}}

## [漢羅] 日全食 kah 彗星
[頂禮拜 ê 日全食][last week's total solar eclipse] 期間，毋但一粒，其實有兩粒彗星出現 tī 日頭附近。
本底期望會出現 ê [彗星 是 12P/Pons-Brooks][Comet 12P/Pons-Brooks]，毋過伊傷暗矣，逐家感覺足失望--ê。
毋過另外一个逐家較毋知 ê [彗星是 SOHO-5008，煞出現][Comet SOHO-5008 also appeared] tī 長時間感光 ê 影像內底。
[這粒彗星][This comet] 是 [ESA][ESA] kah [NASA][NASA] ê 踅太陽 [SOHO 太空船][SOHO spacecraft] 翕 ê 第 5008 粒彗星。
彗星 SOHO-5008 應該較細粒，是一粒 ùi 太陽邊仔𫝻過去 ê 彗星，tī 伊經過 [太陽附近][near the Sun] [幾若點鐘內就解體矣][disintegrated within hours]。
這張相片會遮爾特別，毋但是因為 tī 日全食 ê 時陣翕著 [兩粒彗星][two comets]，而且閣是 [真罕得][rare times] tī 地球表面翕著 ê [𫝻日彗星][sungrazing comet]。
咱閣會當 tī 相片內底看著 ùi [日頭][our Sun] 邊仔 [湠出來 ê 日冕][sprawling corona]，閣有兩粒行星，倒爿 ê [水星][Mercury] kah 正爿 ê [金星][Venus 1]。
4 月 8 號這工，tùi 迒過北美洲 ê [月球烏影][dark shadow of the Moon] 下底 [這幾若百萬人][millions of people] 來講，天頂這寡行星 kah 彗星，干焦 [金星][Venus 2] 較好揣爾爾。

## [POJ] Ji̍t-choân-si̍t kah Hūi-chheⁿ
Téng-lé-pài ê ji̍t-choân-si̍t kî-kan, m̄-nā chi̍t-lia̍p, kî-si̍t ū nn̄g-lia̍p hūi-chheⁿ chhut-hiān tī ji̍t-thâu hù-kīn.
Pún-té kî-bōng ē chhut-hiān ê hūi-chheⁿ sī 12P/Pons-Brooks, m̄-koh i siuⁿ-àm--ah, ta̍k-ke kám-kak chiok sit-bōng--ê.
M̄-koh lēng-gōa chi̍t-ê ta̍k-ke khah m̄-chai ê hūi-chheⁿ sī SOHO-5008, soah chhut-hiān tī tn̂g sî-kan kám-kng ê iáⁿ-siōng lāi-té.
Chit-lia̍p hūi-chheⁿ sī ESA kah NASA ê se̍h Thài-iông SOHO thài-khong-chûn hip ê tē 5008 lia̍p hūi-chheⁿ.
Hūi-chheⁿ SOHO-5008 èng-kai khah sè-lia̍p, sī chi̍t-lia̍p ùi Thài-iông piⁿ-á hôe--kòe-khì ê hūi-chheⁿ, tī i keng-kòe Thài-iông hù-kīn kúi-nā tiám-cheng lāi tō kái-thé--ah.
Chit-tiuⁿ siòng-phìⁿ ē chiah-nī te̍k-pia̍t, m̄-nā sī in-ūi tī ji̍t-choân-si̍t ê sî-chūn hip-tio̍h nn̄g lia̍p hūi-chheⁿ, jî-chhiáⁿ koh sī chin hán-tit tī Tē-kiû piáu-bīn hip--tio̍h ê hôe-ji̍t hūi-chheⁿ.
Lán koh ē-tàng tī siòng-phìⁿ lāi-té khòaⁿ-tio̍h ùi ji̍t-thâu piⁿ-á thòaⁿ--chhut-lâi ê ji̍t-bián, koh-ū nn̄g lia̍p kiâⁿ-chheⁿ, tò-pêng ê Chúi-chheⁿ kah chiàⁿ-pêng ê Kim-chheⁿ.
4 goe̍h 8 hō chit kang, tùi hāⁿ-kòe Pak-bí-chiu ê Goe̍h-kiû o͘-iáⁿ ē-té chit kúi-nā pah-bān lâng lâi-kóng, thiⁿ-téng chit kóa kiâⁿ-chheⁿ kah hūi-chheⁿ, kan-na Kim-chheⁿ khah hó-chhōe niā-niā.

## [KIP] Ji̍t-tsuân-si̍t kah Huī-tshenn
Tíng-lé-pài ê ji̍t-tsuân-si̍t kî-kan, m̄-nā tsi̍t-lia̍p, kî-si̍t ū nn̄g-lia̍p huī-tshenn tshut-hiān tī ji̍t-thâu hù-kīn.
Pún-té kî-bōng ē tshut-hiān ê huī-tshenn sī 12P/Pons-Brooks, m̄-koh i siunn-àm--ah, ta̍k-ke kám-kak tsiok sit-bōng--ê.
M̄-koh līng-guā tsi̍t-ê ta̍k-ke khah m̄-tsai ê huī-tshenn sī SOHO-5008, suah tshut-hiān tī tn̂g sî-kan kám-kng ê iánn-siōng lāi-té.
Tsit-lia̍p huī-tshenn sī ESA kah NASA ê se̍h Thài-iông SOHO thài-khong-tsûn hip ê tē 5008 lia̍p huī-tshenn.
Huī-tshenn SOHO-5008 ìng-kai khah sè-lia̍p, sī tsi̍t-lia̍p uì Thài-iông pinn-á huê--kuè-khì ê huī-tshenn, tī i king-kuè Thài-iông hù-kīn kuí-nā tiám-tsing lāi tō kái-thé--ah.
Tsit-tiunn siòng-phìnn ē tsiah-nī ti̍k-pia̍t, m̄-nā sī in-uī tī ji̍t-tsuân-si̍t ê sî-tsūn hip-tio̍h nn̄g lia̍p huī-tshenn, jî-tshiánn koh sī tsin hán-tit tī Tē-kiû piáu-bīn hip--tio̍h ê huê-ji̍t huī-tshenn.
Lán koh ē-tàng tī siòng-phìnn lāi-té khuànn-tio̍h uì ji̍t-thâu pinn-á thuànn--tshut-lâi ê ji̍t-bián, koh-ū nn̄g lia̍p kiânn-tshenn, tò-pîng ê Tsuí-tshenn kah tsiànn-pîng ê Kim-tshenn.
4 gue̍h 8 hō tsit kang, tuì hānn-kuè Pak-bí-tsiu ê Gue̍h-kiû oo-iánn ē-té tsit kuí-nā pah-bān lâng lâi-kóng, thinn-tíng tsit kuá kiânn-tshenn kah huī-tshenn, kan-na Kim-tshenn khah hó-tshuē niā-niā.

## [English] Total Eclipse and Comets
Not one, but two comets appeared near the Sun during [last week's total solar eclipse][last week's total solar eclipse].
The expected comet was [Comet 12P/Pons-Brooks][Comet 12P/Pons-Brooks], but it was disappointingly dimmer than many had hoped.
However, relatively unknown [Comet SOHO-5008 also appeared][Comet SOHO-5008 also appeared] in long duration camera exposures.
[This comet][This comet] was the 5008th comet identified on images taken by [ESA][ESA] & [NASA][NASA]'s Sun-orbiting [SOHO spacecraft][SOHO spacecraft].
Likely much smaller, Comet SOHO-5008 was a sungrazer which [disintegrated within hours][disintegrated within hours] as it passed too [near the Sun][near the Sun].
The featured image is not only unusual for capturing [two comets][two comets] during an eclipse, but one of the [rare times][rare times] that a [sungrazing comet][sungrazing comet] has been photographed from the Earth's surface.
Also visible in the image is the [sprawling corona][sprawling corona] of [our Sun][our Sun] and the planets [Mercury][Mercury] (left) and [Venus][Venus 1] (right).
Of these planets and comets, only [Venus][Venus 2] was easily visible to [millions of people][millions of people] in the [dark shadow of the Moon][dark shadow of the Moon] that [crossed North America][crossed North America] on April 8.

## 詞彙學習（漢羅/POJ/KIP/華語/English）
- 【日全食】ji̍t-choân-si̍t/ji̍t-tsuân-si̍t/日全食/total solar eclipse
- 【彗星】hūi-chheⁿ/huī-tshenn/彗星/comet
- 【彗星 12P/Pons-Brooks】hūi-chheⁿ 12P/Pons-Brooks / huī-tshenn 12P/Pons-Brooks / 彗星 12P/Pons-Brooks / Comet 12P/Pons-Brooks
- 【彗星 SOHO-5008】hūi-chheⁿ SOHO ngó͘-khòng-khòng-pat/huī-tshenn SOHO ngóo-khòng-khòng-pat/彗星 SOHO-5008/Comet SOHO-5008
- 【日冕】ji̍t-bián/ji̍t-bián/日冕/corona
- 【水星】Chúi-chheⁿ/Thuì-tshenn/水星/Mercury
- 【金星】Kim-chheⁿ/Kim-tshenn/金星/Venus
- 【𫝻日彗星】hôe-ji̍t hūi-chheⁿ/huê-ji̍t huī-tshenn/掠日彗星/sungrazing comet

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[last week's total solar eclipse]:https://science.nasa.gov/solar-system/skywatching/april-8-total-solar-eclipse-through-the-eyes-of-nasa/
[Comet 12P/Pons-Brooks]:https://apod.nasa.gov/apod/ap240408.html
[Comet SOHO-5008 also appeared]:https://www.sciencetimes.com/articles/49697/20240411/sungrazer-comet-soho-5008-total-solar-eclipse.htm
[This comet]:https://www.livescience.com/space/the-sun/tiny-sungrazer-comet-discovered-photographed-and-destroyed-all-during-historic-total-solar-eclipse
[ESA]:https://www.esa.int/
[NASA]:https://www.nasa.gov/
[SOHO spacecraft]:https://soho.nascom.nasa.gov/about/spacecraft.html
[disintegrated within hours]:https://spaceweatherarchive.com/2024/04/12/this-comet-did-not-survive-the-eclipse/
[near the Sun]:https://apod.nasa.gov/apod/ap240219.html
[two comets]:https://apod.nasa.gov/apod/ap171002.html
[rare times]:https://static.wikia.nocookie.net/nicos-nextbots-fanmade/images/2/23/WOW_Three_Cats.png
[sungrazing comet]:https://en.wikipedia.org/wiki/Sungrazing_comet
[sprawling corona]:https://apod.nasa.gov/apod/ap230516.html
[our Sun]:https://science.nasa.gov/sun/
[Mercury]:https://science.nasa.gov/mercury/
[Venus 1]:https://apod.nasa.gov/apod/ap220306.html
[Venus 2]:https://apod.nasa.gov/apod/ap230306.html
[millions of people]:https://www.pbs.org/newshour/show/millions-of-people-witness-rare-total-solar-eclipse-across-north-america
[dark shadow of the Moon]:https://apod.nasa.gov/apod/ap240324.html
[crossed North America]:https://science.nasa.gov/eclipses/future-eclipses/eclipse-2024/where-when

---
title: 近木軌道 16：飛過木星
date: 2024-04-21
publishdate: 2024-04-21T11:45:00+0800
tags: [free2share, 近木軌道 16, 木星, 靜態影像, 縮時攝影, 光區, 暗帶, Juno 太空船, 近木點, 海豬仔形雲]
hero: https://www.youtube.com/watch?v=c4TU3arrZR8
summary: 咱來看 Juno 太空船飛過木星 ê 特寫。
---

{{% apod %}}

- 原始文章：[Perijove 16: Passing Jupiter](https://apod.nasa.gov/apod/ap240421.html)
- 影像來源 kah [許可][License2]：[NASA](https://www.nasa.gov/), [Juno](https://www.nasa.gov/mission_pages/juno/main/index.html), [SwRI](http://www.swri.org/), [MSSS](http://www.msss.com/), [Gerald Eichstadt](http://www.planetary.org/connect/our-experts/profiles/
gerald-eichstdt.html); 音樂：[The Planets](https://en.wikipedia.org/wiki/The_Planets), IV. Jupiter ([Gustav Holst](https://en.wikipedia.org/wiki/Gustav_Holst)); [USAF Heritage of America Band](https://www.music.af.mil/Bands/US-Air-Force-Heritage-of-America-Band/) ([via Wikipedia](https://en.wikipedia.org/wiki/File:Holst_The_Planets_Jupiter.ogg))
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 近木軌道 16：飛過木星
咱來看 Juno 太空船飛過木星 ê 特寫。
NASA ê 機器人太空船 [Juno][Juno 1] 這馬當咧踅太陽系內底上大粒 ê 行星，伊會用一個月 ê 時間踅一个 [搝長 ê 長株圓軌道][elongated orbits] 行。
這支影片是 近木軌道 16，這是 [Juno][Juno 2] 太空船 自 2016 年中飛到木星系統了後 ê 第 16 擺近距離飛過木星 ê 任務。
逐擺 ê [近距離飛過][perijove] 木星雲頂懸 ê 任務攏 [有小可仔無仝][slightly different part]。
這支 [加強色彩 ê 影片][color-enhanced video] 是 kā 21 張 JunoCam 翕 ê 靜態影像，用數位技術合成，產生 125 倍 ê 縮時攝影影片。
[影片][The video] ùi 木星出現開始，這是 [Juno 太空船 ][Juno 3] ùi 北方 [飛倚][approaches] 到木星 ê 影像。
等 Juno [飛倚到][closest view] 木星雲頂 3500 公里懸 ê 時陣，太空船就會當翕著這粒大粒行星 足濟細節矣。
[Juno][Juno 4] 飛過踅木星一輾 ê 光區 kah 暗帶，閣有一大堆 tī 木星表面 捲踅 ê 圓形風暴，in 大部份攏比 [地球 ê 風颱][hurricanes on Earth] 較大。
Juno 離開 ê 時陣，咱會當看著顯目 ê [海豬仔形雲][dolphin-shaped cloud]。
經過 近木點 了後，[木星][Jupiter 1] 會退到較遠 ê 所在，這馬看著 ê 是出現 tī 木星南方無四常 ê 雲。
為著欲提著需要 ê [科學資料][science data]，Juno 會飛到 [木星][Jupiter 2] 表面，近甲伊 ê 儀器會直接坦 tī 足強 ê [輻射][radiation] 下底。

## [POJ] Kīn Bo̍k kúi-tō 16: Poe-kòe Bo̍k-chheⁿ
Lán lâi-khòaⁿ Juno thài-khong-chûn poe-kòe Bo̍k-chheⁿ ê te̍k-siá.
NASA ê ke-khì-lâng thài-khong-chûn Juno chit-má tng-teh se̍h Thài-iông-hē lāi-té siōng tōa-lia̍p ê kiâⁿ-chheⁿ, i ē-ēng chi̍t kò goe̍h ê sî-kan se̍h chi̍t-ê giú-tn̂g ê tn̂g-tu-îⁿ kúi-tō kiâⁿ.
Chit-ki iáⁿ-phìⁿ sī kīn-bo̍k kúi-tō 16, che-sī Juno thài-khong-chûn chū 2016 nî-tiong poe-kàu Bo̍k-chheⁿ hē-thóng liáu-āu ê tē 16 pái kīn kū-lī poe-kòe Bo̍k-chheⁿ ê jīm-bū.
Ta̍k-pái ê kīn kū-lī poe-kòe Bo̍k-chheⁿ hûn téng-koân ê jīm-bū lóng-ū sió-khóa-á bô-kâng.
Chit-ki ka-kiông sek-chhái ê iáⁿ-phìⁿ sī kā 21 tiuⁿ JunoCam hip ê chēng-thài iáⁿ-siōng, iōng sò͘-ūi ki-su̍t ha̍p-sêng, sán-seng 125 pōe ê sok-sî-liap-iáⁿ iáⁿ-phìⁿ.
Iáⁿ-phìⁿ ùi Bo̍k-chheⁿ chhut-hiān khai-sí, che-sī Juno thài-khong-chûn ùi pak-hong poe óa kàu Bo̍k-chheⁿ ê iáⁿ-siōng.
Tán Juno poe óa kàu Bo̍k-chheⁿ hûn-téng 3500 kong-lí koân ê sî-chūn, thài-khong-chûn to̍h ē-tàng hip-tio̍h chit lia̍p tōa-lia̍p kiâⁿ-chheⁿ chiok chē sè-chiat--ah.
Juno poe-kòe se̍h Bo̍k-chheⁿ chi̍t liàn ê kng-khu kah àm-tòa, koh-ū chi̍t-tōa-tui tī Bo̍k-chheⁿ piáu-bīn kńg-se̍h ê îⁿ-hêng hong-pō, in tōa-pō͘-hūn lóng pí Tē-kiû ê hong-thai khah tōa.
Juno lī-khui ê sî-chūn, lán ē-tàng khòaⁿ-tio̍h hiáⁿ-ba̍k ê hái-ti-á-hêng hûn.
Keng-kòe kīn-bo̍k-tiám liáu-āu, Bo̍k-chheⁿ ē thè kàu khah hn̄g ê só͘-chāi, chit-má khòaⁿ--tio̍h ê sī chhut-hiān tī Bo̍k-chheⁿ lâm-hong bô sù-siông ê hûn.
Ūi tio̍h beh the̍h-tio̍h su-iàu ê kho-ha̍k chu-liāu, Juno ē poe-kàu Bo̍k-chheⁿ piáu-bīn, kīn kah i ê gî-khì ē ti̍t-chiap thán tī chiok kiông ê hok-siā ē-té.

## [KIP] Kīn Bo̍k kuí-tō 16: Pue-kuè Bo̍k-tshenn
Lán lâi-khuànn Juno thài-khong-tsûn pue-kuè Bo̍k-tshenn ê ti̍k-siá.
NASA ê ke-khì-lâng thài-khong-tsûn Juno tsit-má tng-teh se̍h Thài-iông-hē lāi-té siōng tuā-lia̍p ê kiânn-tshenn, i ē-īng tsi̍t kò gue̍h ê sî-kan se̍h tsi̍t-ê giú-tn̂g ê tn̂g-tu-înn kuí-tō kiânn.
Tsit-ki iánn-phìnn sī kīn-bo̍k kuí-tō 16, tse-sī Juno thài-khong-tsûn tsū 2016 nî-tiong pue-kàu Bo̍k-tshenn hē-thóng liáu-āu ê tē 16 pái kīn kū-lī pue-kuè Bo̍k-tshenn ê jīm-bū.
Ta̍k-pái ê kīn kū-lī pue-kuè Bo̍k-tshenn hûn tíng-kuân ê jīm-bū lóng-ū sió-khuá-á bô-kâng.
Tsit-ki ka-kiông sik-tshái ê iánn-phìnn sī kā 21 tiunn JunoCam hip ê tsīng-thài iánn-siōng, iōng sòo-uī ki-su̍t ha̍p-sîng, sán-sing 125 puē ê sok-sî-liap-iánn iánn-phìnn.
Iánn-phìnn uì Bo̍k-tshenn tshut-hiān khai-sí, tse-sī Juno thài-khong-tsûn uì pak-hong pue uá kàu Bo̍k-tshenn ê iánn-siōng.
Tán Juno pue uá kàu Bo̍k-tshenn hûn-tíng 3500 kong-lí kuân ê sî-tsūn, thài-khong-tsûn to̍h ē-tàng hip-tio̍h tsit lia̍p tuā-lia̍p kiânn-tshenn tsiok tsē sè-tsiat--ah.
Juno pue-kuè se̍h Bo̍k-tshenn tsi̍t liàn ê kng-khu kah àm-tuà, koh-ū tsi̍t-tuā-tui tī Bo̍k-tshenn piáu-bīn kńg-se̍h ê înn-hîng hong-pō, in tuā-pōo-hūn lóng pí Tē-kiû ê hong-thai khah tuā.
Juno lī-khui ê sî-tsūn, lán ē-tàng khuànn-tio̍h hiánn-ba̍k ê hái-ti-á-hîng hûn.
King-kuè kīn-bo̍k-tiám liáu-āu, Bo̍k-tshenn ē thè kàu khah hn̄g ê sóo-tsāi, tsit-má khuànn--tio̍h ê sī tshut-hiān tī Bo̍k-tshenn lâm-hong bô sù-siông ê hûn.
Uī tio̍h beh the̍h-tio̍h su-iàu ê kho-ha̍k tsu-liāu, Juno ē pue-kàu Bo̍k-tshenn piáu-bīn, kīn kah i ê gî-khì ē ti̍t-tsiap thán tī tsiok kiông ê hok-siā ē-té.

## [English] Perijove 16: Passing Jupiter
Watch Juno zoom past Jupiter.
[NASA][NASA]'s robotic spacecraft [Juno][Juno 1] is continuing on its now month-long, highly-[elongated orbits][elongated orbits] around our Solar System's largest planet.
The featured video is from perijove 16, the sixteenth time that [Juno][Juno 2] passed near Jupiter since it arrived in mid-2016.
Each [perijove][perijove] passes near a [slightly different part][slightly different part] of Jupiter's cloud tops.
This [color-enhanced video][color-enhanced video] has been digitally composed from 21 JunoCam still images, resulting in a 125-fold time-lapse.
[The video][The video] begins with Jupiter rising as [Juno][Juno 3] [approaches][approaches] from the north.
As Juno reaches its [closest view][closest view] -- from about 3,500 kilometers over Jupiter's cloud tops -- the spacecraft captures the great planet in tremendous detail.
[Juno][Juno 4] passes light zones and dark belts of clouds that circle the planet, as well as numerous swirling circular storms, many of which are larger than [hurricanes on Earth][hurricanes on Earth].
As Juno moves away, the remarkable [dolphin-shaped cloud][dolphin-shaped cloud] is visible.
After the perijove, [Jupiter][Jupiter 1] recedes into the distance, now displaying the unusual clouds that appear over Jupiter's south.
To get desired [science data][science data], Juno swoops so close to [Jupiter][Jupiter 2] that its instruments are exposed to very high levels of [radiation][radiation].

## 詞彙學習（漢羅/POJ/KIP/華語/English）
- 【近木軌道 16】kīn-bo̍k kúi-tō cha̍p-la̍k/īn-bo̍k kuí-tō tsa̍p-la̍k/近木軌道 16/perijove 16
- 【木星】Bo̍k-chheⁿ/Bo̍k-tshenn/木星/Jupiter
- 【Juno 號太空船】Juno hō thài-khong-chûn/Juno hō thài-khong-tsûn/朱諾號/Juno spacecraft
- 【近木點】kīn-bo̍k-tiám/kīn-bo̍k-tiám/近木點/perijove
- 【光區】kng-khu/kng-khu/光區/light zone
- 【暗帶】àm-tòa/àm-tuà/暗帶/dark belt
- 【縮時攝影】sok-sî-liap-iáⁿ/sok-sî-liap-iánn/縮時攝影/time-lapse
- 【靜態影像】chēng-thài iáⁿ-siōng/tsīng-thài iánn-siōng/靜態影像/still image
- 【海豬仔形雲】hái-ti-á-hêng hûn/hái-ti-á-hîng hûn/海豚形雲/dolphin-shaped cloud

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[NASA]:https://www.nasa.gov/
[Juno 1]:https://science.nasa.gov/mission/juno
[elongated orbits]:https://en.wikipedia.org/wiki/Elliptic_orbit
[Juno 2]:https://www.missionjuno.swri.edu/spacecraft/
[perijove]:https://www.thefreedictionary.com/perijove
[slightly different part]:https://www.jpl.nasa.gov/news/nasa-re-plans-junos-jupiter-mission
[color-enhanced video]:https://www.youtube.com/watch?v=vsGW2JZrMnY
[The video]:https://youtu.be/c4TU3arrZR8
[Juno 3]:https://en.wikipedia.org/wiki/Juno_(spacecraft)
[approaches]:https://apod.nasa.gov/apod/ap170523.html
[closest view]:https://media.giphy.com/media/1050MHNmEr19C0/giphy.gif
[Juno 4]:https://www.missionjuno.swri.edu/
[hurricanes on Earth]:https://apod.nasa.gov/apod/ap171127.html
[dolphin-shaped cloud]:https://apod.nasa.gov/apod/ap190415.html
[Jupiter 1]:https://apod.nasa.gov/apod/ap220830.html
[science data]:https://www.missionjuno.swri.edu/science-findings/
[Jupiter 2]:https://science.nasa.gov/jupiter/
[radiation]:https://www.nasa.gov/missions/analog-field-testing/why-space-radiation-matters/

---
title: 火箭發射，煙 ê 烏影 指向月娘
date: 2024-02-11
publishdate: 2024-02-11T11:45:00+0800
tags: [free2share, Atlantis 號太空梭, 月圓, 火箭, 地平線]
hero: https://apod.nasa.gov/apod/image/2402/sts98plume_nasa_960.jpg
summary: 是按怎火箭發射，煙 ê 烏影 會指向月娘？
---

{{% apod %}}

- 原始文章：[Rocket Plume Shadow Points to the Moon](https://apod.nasa.gov/apod/ap240211.html)
- 影像來源：Pat McCracken, [NASA](https://www.nasa.gov/)
- 超空間：[APOD 亂數產生器](https://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 火箭發射，煙 ê 烏影 指向月娘
是按怎 [火箭發射，煙][rocket's launch plume] ê 烏影 會指向月娘？
2001 年初，[Atlantis 號][Atlantis 1] [太空梭][space shuttle 1] 發射 ê 時陣，[太陽][Sun 1]、[地球][Earth]、[月球][Moon 1]、kah 火箭，[拄仔好 排做一逝，才有這張相片][this photogenic coincidence]。
欲翕出這張相片，代先，[太空梭][space shuttle 2] 發射，煙愛投影出長長 ê 烏影，時間愛 tī [日出][sunrise] 抑是 [日落][sunset 1] 前後。
干焦 tī 這款時間，[烏影][shadow] 會搝甲上長，伸 tùi 地平線彼爿去。
落尾，若是去拄著 [月圓][Full Moon 1]，[日頭][Sun 2] kah [月娘][Moon 2] 會出現 tī 天頂無仝爿。
[日落][sunset 2] 了後，日頭拄沉落去 [地平線][horizon 2] 下底，月娘會 ùi 另外一爿 ê [地平線][horizon 3] 浮出來。
所以，Atlantis 號太空梭若是 tī 月圓彼工，等到日落了後才發射，伊 ê 烏影就會投影 tī kah 日頭 [相對面、拄 ùi 地平線][opposite horizon] peh 起來 ê [月圓][Full Moon 2] 方向。

## [POJ] Hóe-chìⁿ hoat-siā, ian ê o͘-iáⁿ chí-hiòng Goe̍h-niû
Sī-án-chóaⁿ hóe-chìⁿ hoat-siā, ian ê o͘-iáⁿ ē chí-hiòng goe̍h-niû?
2001 nî-chhe, Atlantis hō thài-khong-so hoat-siā ê sî-chūn, Thài-iông, Tē-kiû, Goe̍h-kiû, kah hóe-chìⁿ, tú-á-hó pâi-chò chi̍t-chōa, chiah ū chit-tiuⁿ siòng-phìⁿ.
Beh hip chhut chit-tiuⁿ siòng-phìⁿ, tāi-seng, thài-khong-so hoat-siā, ian ài tâu-iáⁿ chhut tn̂g-tn̂g ê o͘-iáⁿ, sî-kan ài tī ji̍t-chhut ia̍h-sī ji̍t-lo̍h chêng-āu.
Kan-na tī chit-khoán sî-kan, o͘-iáⁿ ē giú kah siōng tn̂g, chhun tùi tē-pêng-sòaⁿ hit-pêng khì.
Lo̍h-bóe, nā-sī khì tú-tio̍h Goe̍h-îⁿ, ji̍t-thâu kah goe̍h-niû ē chhut-hiān tī thiⁿ-téng bô-kâng pêng.
Ji̍t-lo̍h liáu-āu, ji̍t-thâu tú tîm lo̍h-khì tē-pêng-sòaⁿ ē-té, goe̍h-niû ē ùi lēng-gōa chi̍t-pêng ê tē-pêng-sòaⁿ phû-chhut-lâi.
Só͘-í, Atlantis hō thài-khong-so nā-sī tī goe̍h-îⁿ hit-kang, tán-kàu ji̍t-lo̍h liáu-āu chiah hoat-siā, i ê o͘-iáⁿ tō ē tâu-iáⁿ tī kah ji̍t-thâu sio-tùi-bīn, tú ùi tē-pêng-sòaⁿ peh--khí-lâi ê goe̍h-îⁿ hong-hiòng.

## [KIP] Hué-tsìnn huat-siā, ian ê oo-iánn tsí-hiòng Gue̍h-niû
Sī-án-tsuánn hué-tsìnn huat-siā, ian ê oo-iánn ē tsí-hiòng gue̍h-niû?
2001 nî-tshe, Atlantis hō thài-khong-so huat-siā ê sî-tsūn, Thài-iông, Tē-kiû, Gue̍h-kiû, kah hué-tsìnn, tú-á-hó pâi-tsò tsi̍t-tsuā, tsiah ū tsit-tiunn siòng-phìnn.
Beh hip tshut tsit-tiunn siòng-phìnn, tāi-sing, thài-khong-so huat-siā, ian ài tâu-iánn tshut tn̂g-tn̂g ê oo-iánn, sî-kan ài tī ji̍t-tshut ia̍h-sī ji̍t-lo̍h tsîng-āu.
Kan-na tī tsit-khuán sî-kan, oo-iánn ē giú kah siōng tn̂g, tshun tuì tē-pîng-suànn hit-pîng khì.
Lo̍h-bué, nā-sī khì tú-tio̍h Gue̍h-înn, ji̍t-thâu kah gue̍h-niû ē tshut-hiān tī thinn-tíng bô-kâng pîng.
Ji̍t-lo̍h liáu-āu, ji̍t-thâu tú tîm lo̍h-khì tē-pîng-suànn ē-té, gue̍h-niû ē uì līng-guā tsi̍t-pîng ê tē-pîng-suànn phû-tshut-lâi.
Sóo-í, Atlantis hō thài-khong-so nā-sī tī gue̍h-înn hit-kang, tán-kàu ji̍t-lo̍h liáu-āu tsiah huat-siā, i ê oo-iánn tō ē tâu-iánn tī kah ji̍t-thâu sio-tuì-bīn, tú uì tē-pîng-suànn peh--khí-lâi ê gue̍h-înn hong-hiòng.

## [English] Rocket Plume Shadow Points to the Moon
Why would the shadow of a [rocket's launch plume][rocket's launch plume] point toward the Moon?
In early 2001 during a launch of the [space shuttle][space shuttle 1] [Atlantis][Atlantis 1], the [Sun][Sun 1], [Earth][Earth], [Moon][Moon 1], and rocket were all properly aligned for [this photogenic coincidence][this photogenic coincidence].
First, for the [space shuttle][space shuttle 2]'s plume to cast a long shadow, the time of day must be either near [sunrise][sunrise] or [sunset][sunset 1].
Only then will the [shadow][shadow] be its longest and extend all the way to the [horizon][horizon 1].
Finally, during a [Full Moon][Full Moon 1], the [Sun][Sun 2] and [Moon][Moon 2] are on opposite sides of the sky.
Just after [sunset][sunset 2], for example, the Sun is slightly below the [horizon][horizon 2], and, in the other direction, the Moon is slightly above the [horizon][horizon 3].
Therefore, as [Atlantis][Atlantis 2] blasted off, just after [sunset][sunset 3], its shadow projected away from the Sun toward the [opposite horizon][opposite horizon], where the [Full Moon][Full Moon 2] happened to be.

## 詞彙學習（漢羅/POJ/KIP/華語/English）
- 【Atlantis 號太空梭】Atlantis hō thài-khong-so/Atlantis hō thài-khong-so//space shuttle Atlantis
- 【月圓】goe̍h-îⁿ/gue̍h-înn/滿月/full moon
- 【火箭】hóe-chìⁿ/hué-tsìnn/火箭/rocket
- 【地平線】tē-pêng-sòaⁿ/tē-pîng-suànn/地平線/horizon

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[rocket's launch plume]:https://earthobservatory.nasa.gov/images/1221/smoke-plume
[space shuttle 1]:https://www.nasa.gov/space-shuttle/
[Atlantis 1]:https://www.kennedyspacecenter.com/explore-attractions/shuttle-a-ship-like-no-other/featured-attraction/space-shuttle-atlantis
[Sun 1]:https://science.nasa.gov/sun/
[Earth]:https://apod.nasa.gov/apod/ap220206.html
[Moon 1]:https://svs.gsfc.nasa.gov/5187/
[this photogenic coincidence]:https://visibleearth.nasa.gov/images/1221/smoke-plume
[space shuttle 2]:https://en.wikipedia.org/wiki/Space_Shuttle
[sunrise]:https://apod.nasa.gov/apod/ap170705.html
[sunset 1]:https://apod.nasa.gov/apod/ap231025.html
[shadow]:https://apod.nasa.gov/apod/ap161026.html
[horizon 1]:https://apod.nasa.gov/apod/ap171205.html
[Full Moon 1]:https://apod.nasa.gov/apod/ap000113.html
[Sun 2]:https://apod.nasa.gov/apod/ap010129.html
[Moon 2]:https://apod.nasa.gov/apod/ap180318.html
[sunset 2]:https://apod.nasa.gov/apod/ap060723.html
[horizon 2]:https://en.wikipedia.org/wiki/Horizon
[horizon 3]:https://apod.nasa.gov/apod/ap000320.html
[Atlantis 2]:https://apod.nasa.gov/apod/ap950812.html
[sunset 3]:https://apod.nasa.gov/apod/ap220320.html
[opposite horizon]:https://i2-prod.mirror.co.uk/incoming/article27932447.ece/ALTERNATES/n615/0_PAY-GREAT-DANE-OPTICAL-ILLUSION.jpg
[Full Moon 2]:https://apod.nasa.gov/apod/ap220612.html

---
title: 一月 ê 狼月
date: 2024-02-13
publishdate: 2024-02-13T11:45:00+0800
tags: [狼月, 母行星, 月相, 冰月, O͘-thá-khuh 月, 恬月, 意大利]
hero: https://apod.nasa.gov/apod/image/2402/WolfMoon_Zegarski_960.jpg
summary: 頂個月你敢有看著月圓？平均來講，地球天頂逐個月攏會出現一擺月圓。
---

{{% apod %}}

- 原始文章：[A January Wolf Moon](https://apod.nasa.gov/apod/ap240213.html)
- 影像來源 kah 版權：[Antoni Zegarski](mailto:cameraatliberty@gmail.com)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 一月 ê 狼月
頂個月你敢有看著月圓？
平均來講，[地球][planet Earth] 天頂逐個月攏會出現一擺 [月圓][full moon]。
這是因為 [月球][the Moon] 踅伊 ê [母行星][home planet] 一輾，愛開 [一個月][month] ê 時間，這會經過一个完整 ê [月相][phases] 週期。
了後，伊會閣轉來用伊去予日光照予光 ê 彼半爿，面對地球。
Tī 足濟 [原住民文化內底，每一个月圓攏有一个名][indigenous cultures give each full moon a name]，頂擺 ê 月圓，[有叫做][names include] 冰月--ê、O͘-thá-khuh 月--ê、嘛有叫做 恬月--ê。
[新曆][modern western calendar] ê 一月，有一寡文化嘛 kā 頭一个月圓號做 [狼月][Wolf Moon 1]，算是對這个會吼 ê [有名動物][famous howling animal] 致敬。
這張 頂個月 ê [狼月][Wolf Moon 2]，是 tī 意大利 [Alps][Alps] 山脈翕--ê，是 kā 長時間 kah 短時間 ê 感光影像合成 ê 相片。
這張影像會遮爾 [引人注目][striking]，是因為 tùi 一寡人來講，踅 tī 月娘四箍圍仔 ê 雲，就親像是狼 ê 喙，欲 kā [狼月][Wolf Moon 3] 吞落去。
毋過嘛有人認為講，這是狼 ê 目睭。

## [POJ] It-goe̍h ê Lông-goe̍h
Téng kò goe̍h lí kám-ū khòaⁿ-tio̍h goe̍h-îⁿ?
Pêng-kun lâi-kóng, Tē-kiû thiⁿ-téng ta̍k kò goe̍h lóng ē chhut-hiān chi̍t-pái goe̍h-îⁿ.
Che-sī in-ūi goe̍h-kiû se̍h i ê bú-kiâⁿ-chheⁿ chi̍t liàn, ài khai chi̍t kò goe̍h ê sî-kan, che ē keng-kòe chi̍t-ê oân-chéng ê goe̍h-siòng chiu-kî.
Liáu-āu, i ē koh tńg-lâi iōng i khì hō͘ ji̍t-kng chiò hō͘ kng ê hit pòaⁿ-pêng, bīn-tùi Tē-kiû.
Tī chiok chē goân-chū-bîn bûn-hòa lāi-té, múi chi̍t-ê goe̍h-îⁿ lóng-ū chi̍t-ê miâ, téng-pái ê goe̍h-îⁿ, ū kiò-chò Peng-goe̍h--ê, O͘-thá-khuh goe̍h--ê, mā ū kiò-chò Tiām-goe̍h--ê.
Sin-le̍k ê It-goe̍h, ū chi̍t-kóa bûn-hòa mā kā thâu-chi̍t-ê goe̍h-îⁿ hō-chò Lông-goe̍h, sǹg-sī tùi chit-ê ē háu ê ū-miâ tōng-bu̍t tì-kèng.
Chit-tiuⁿ téng kò goe̍h ê Lông-goe̍h, sī tī I-tá-lī Alps soaⁿ-me̍h hip--ê, sī kā tn̂g sî-kan kah té sî-kan ê kám-kng iáⁿ-siōng ha̍p-sêng ê siòng-phìⁿ.
Chit-tiuⁿ iáⁿ-siōng ē chiah-nī ín-lâng chù-bo̍k, sī in-ūi tùi chi̍t kóa lâng lâi-kóng, se̍h tī goe̍h-niû sì-kho͘-ûi-á ê hûn, to̍h chhin-chhiūⁿ sī lông ê chhùi, beh kā Lông-goe̍h thun lo̍h-khì.
M̄-koh mā ū-lâng jīn-ûi kóng, che-sī lông ê ba̍k-chiu.

## [KIP] It-gue̍h ê Lông-gue̍h
Tíng kò gue̍h lí kám-ū khuànn-tio̍h gue̍h-înn?
Pîng-kun lâi-kóng, Tē-kiû thinn-tíng ta̍k kò gue̍h lóng ē tshut-hiān tsi̍t-pái gue̍h-înn.
Tse-sī in-uī gue̍h-kiû se̍h i ê bú-kiânn-tshenn tsi̍t liàn, ài khai tsi̍t kò gue̍h ê sî-kan, tse ē king-kuè tsi̍t-ê uân-tsíng ê gue̍h-siòng tsiu-kî.
Liáu-āu, i ē koh tńg-lâi iōng i khì hōo ji̍t-kng tsiò hōo kng ê hit puànn-pîng, bīn-tuì Tē-kiû.
Tī tsiok tsē guân-tsū-bîn bûn-huà lāi-té, muí tsi̍t-ê gue̍h-înn lóng-ū tsi̍t-ê miâ, tíng-pái ê gue̍h-înn, ū kiò-tsò Ping-gue̍h--ê, Oo-thá-khuh gue̍h--ê, mā ū kiò-tsò Tiām-gue̍h--ê.
Sin-li̍k ê It-gue̍h, ū tsi̍t-kuá bûn-huà mā kā thâu-tsi̍t-ê gue̍h-înn hō-tsò Lông-gue̍h, sǹg-sī tuì tsit-ê ē háu ê ū-miâ tōng-bu̍t tì-kìng.
Tsit-tiunn tíng kò gue̍h ê Lông-gue̍h, sī tī I-tá-lī Alps suann-me̍h hip--ê, sī kā tn̂g sî-kan kah té sî-kan ê kám-kng iánn-siōng ha̍p-sîng ê siòng-phìnn.
Tsit-tiunn iánn-siōng ē tsiah-nī ín-lâng tsù-bo̍k, sī in-uī tuì tsi̍t kuá lâng lâi-kóng, se̍h tī gue̍h-niû sì-khoo-uî-á ê hûn, to̍h tshin-tshiūnn sī lông ê tshuì, beh kā Lông-gue̍h thun lo̍h-khì.
M̄-koh mā ū-lâng jīn-uî kóng, tse-sī lông ê ba̍k-tsiu.

## [English] A January Wolf Moon
Did you see the full moon last month?
During every month, on average, a [full moon][full moon] occurs in the skies over [planet Earth][planet Earth].
This is because [the Moon][the Moon] takes a [month][month] to complete another orbit around our [home planet][home planet], goes through all of its [phases][phases], and once again has its entire Earth-facing half lit by reflected sunlight.
Many [indigenous cultures give each full moon a name][indigenous cultures give each full moon a name], and this past full moon's [names include][names include] the Ice Moon, the Stay at Home Moon, and the Quiet Moon.
Occurring in January on the [modern western calendar][modern western calendar], several cultures have also named the most recent full moon the [Wolf Moon][Wolf Moon 1], in honor of the [famous howling animal][famous howling animal].
Featured here above the Italian [Alps][Alps] mountains, this past [Wolf Moon][Wolf Moon 2] was captured in combined long and short exposure images.
The image is [striking][striking] because, to some, the surrounding clouds appear as a wolf's mouth ready to swallow the [Wolf Moon][Wolf Moon 3], while others see the Moon as a wolf's eye.

## 詞彙學習（漢羅/POJ/KIP/華語/English）
- 【狼月】Lông-goe̍h/Lông-gue̍h/狼月/the Wolf Moon
- 【母行星】bú-kiâⁿ-chheⁿ/bú-kiânn-tshenn/母行星/home planet
- 【月相】goe̍h-siòng/gue̍h-siòng/月相/moon phase
- 【冰月】Peng-goe̍h/Ping-gue̍h/冰月/the Ice Moon
- 【O͘-thá-khuh 月】O͘-thá-khuh goe̍h/O͘-thá-khuh gue̍h/宅月/the Stay at Home Moon
- 【恬月】Tiām-goe̍h/Tiām-gue̍h/靜月/the Quiet Moon
- 【意大利】I-tá-lī/I-tá-lī/義大利/Italy

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[full moon]:https://apod.nasa.gov/apod/ap220612.html
[planet Earth]:https://science.nasa.gov/earth/facts/
[the Moon]:https://science.nasa.gov/moon/facts/
[month]:https://www.etymonline.com/word/month
[home planet]:https://apod.nasa.gov/apod/ap100713.html
[phases]:https://spaceplace.nasa.gov/moon-phases/
[indigenous cultures give each full moon a name]:https://www.easterntrail.org/why-native-americans-named-the-moons/
[names include]:https://www.timeanddate.com/astronomy/moon/full-moon-names.html
[modern western calendar]:https://en.wikipedia.org/wiki/Gregorian_calendar
[Wolf Moon 1]:https://apod.nasa.gov/apod/ap120120.html
[famous howling animal]:https://youtu.be/Ee4EHJ_4mqI
[Alps]:https://en.wikipedia.org/wiki/Alps
[Wolf Moon 2]:https://www.almanac.com/content/full-moon-january
[striking]:https://images-wixmp-ed30a86b8c4ca887773594c2.wixmp.com/f/8b65d237-bffd-4135-8ae5-59dec7b8fe97/d4twduc-b1927b70-862a-4913-888f-c68904288435.jpg?token=eyJ0eXAiOiJKV1QiLCJhbGciOiJIUzI1NiJ9.eyJzdWIiOiJ1cm46YXBwOjdlMGQxODg5ODIyNjQzNzNhNWYwZDQxNWVhMGQyNmUwIiwiaXNzIjoidXJuOmFwcDo3ZTBkMTg4OTgyMjY0MzczYTVmMGQ0MTVlYTBkMjZlMCIsIm9iaiI6W1t7InBhdGgiOiJcL2ZcLzhiNjVkMjM3LWJmZmQtNDEzNS04YWU1LTU5ZGVjN2I4ZmU5N1wvZDR0d2R1Yy1iMTkyN2I3MC04NjJhLTQ5MTMtODg4Zi1jNjg5MDQyODg0MzUuanBnIn1dXSwiYXVkIjpbInVybjpzZXJ2aWNlOmZpbGUuZG93bmxvYWQiXX0.It45UJ0Q-VdWQDi7FMCydWHU6DUexrwmm_c1CiNwGm0
[Wolf Moon 3]:https://earthsky.org/tonight/january-full-moon-is-the-wolf-moon/

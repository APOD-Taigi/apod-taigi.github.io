---
title: 鉛筆星雲 kah 超新星震波
date: 2024-02-23
publishdate: 2024-02-23T11:45:00+0800
tags: [鉛筆星雲, 超新星震波, John Herschel 爵士, Herschel ê 光束, NGC 2736, 船帆座, 超新星殘骸, 星際物質]
hero: https://apod.nasa.gov/apod/image/2402/NGC2736_Helge_Buesing1024.jpg
summary: 這个超新星震波 用一點鐘 超過 50 萬公里 ê 速度，迵過星際空間。
categories: [podcast]
vocals: [阿錕]
---

{{% apod %}}

- 原始文章：[The Pencil Nebula Supernova Shock Wave](https://apod.nasa.gov/apod/ap240223.html)
- 影像來源 kah [版權][copyright]：[Helge Buesing](https://www.astrobin.com/users/HelgeBuesing/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clum4wy1p0fag010c0ws9bxnf" >}}

## [漢羅] 鉛筆星雲 kah 超新星震波
這个超新星震波 用一點鐘 超過 50 萬公里 ê 速度，迵過星際空間。
Tī 這幅 [有清楚細節 ê 彩色組合影像][sharply detailed color composite] 中央，向頂懸徙動 ê 彼个薄薄光光、相纏做伙 ê 雲絲，實際上是 ùi 側邊看著 ê 發光氣體 ê 長波紋。
1840 年代 [John Herschel 爵士][Sir John Herschel] 發現伊，所以這个看起來狹狹 ê 星雲，嘛叫做 Herschel ê 光束。
這个星雲 [去予編做 NGC 2736][Cataloged as NGC 2736]，伊尖尖 ê 外形，予伊提著鉛筆星雲 ê 現代名。
[鉛筆星雲][Pencil Nebula] 差不多 tī 800 光年遠 ê 所在。
伊差不多有 5 光年長，是 [船帆座超新星殘骸][Vela supernova remnant] 足細 ê 一部份。
這个 [足大 ê 船帆座殘骸][enormous Vela remnant itself] ê 直徑差不多有 100 光年長，是人類 tī 1 萬 1000 年前看著 ê 恆星 [爆炸][explode] 湠出去 ê [殘骸雲][debris cloud of a star]。
爆炸 [震波][shock wave] 就成做這个 鉛筆星雲。
上開始 ê 時陣，伊 ê 速度是一點鐘 幾若百萬公里。
毋過等伊 kā 四箍圍仔 ê 星際物質掃予清氣了後，伊 ê 速度就變較慢矣。

## [POJ] Iân-pit Seng-hûn kah Chhiau-sin-seng Chìn-pho
Chit-ê chhiau-sin-seng chìn-pho iōng chi̍t tiám-cheng chhiau-kòe 50 bān kong-lí ê sok-tō͘, thàng-kòe seng-chè khong-kan.
Tī chit pak ū chheng-chhó͘ sè-chiat ê chhái-sek cho͘-ha̍p iáⁿ-siōng tiong-ng, hiòng téng-koân sóa-tāng ê hit-ê po̍h-po̍h kng-kng, sio-tîⁿ chò-hóe ê hûn-si, si̍t-chè-siōng sī ùi chhek-pīⁿ khòaⁿ--tio̍h ê hoat-kng khì-thé ê tn̂g-pho-bûn.
1840 nî-tāi John Herschel chiok-sū hoat-hiān i, só͘-í chit-ê khòaⁿ--khí-lâi e̍h-e̍h ê seng-hûn, mā kiò-chò Herschel ê kng-sok.
Chit-ê seng-hûn khì hō͘ pian-chò NGC 2736, i chiam-chiam ê gōa-hêng, hō͘ i the̍h-tio̍h Iân-pit Seng-hûn ê hiān-tāi miâ.
Iân-pit Seng-hûn chha-put-to tī 800 kng nî hn̄g ê só͘-chāi.
I chha-put-to ū 5 kng-nî tn̂g, sī Chûn-phâng-chō chhiau-sin-seng chân-hâi chiok sè ê chi̍t-pō͘-hūn.
Chit-ê chiok tōa ê Chûn-phâng-chō chân-hâi ê ti̍t-kèng chha-put-to ū 100 kng-nî tn̂g, sī jîn-lūi tī 1 bān 1000 nî-chêng khòaⁿ--tio̍h ê hêng-chheⁿ po̍k-chà thòaⁿ chhut-khì ê chân-hâi hûn.
Po̍k-chà chìn-pho to̍h chiâⁿ-chò chit-ê Iân-pit Seng-hûn.
Siōng khai-sí ê sî-chūn, i ê sok-tō͘ sī chi̍t tiám-cheng kúi-nā pah-bān kong-lí.
M̄-koh tán i kā sì-kho͘-ûi-á ê seng-chè bu̍t-chit sàu hō͘ chheng-khì liáu-āu, i ê sok-tō͘ to̍h piàn khah bān--ah.

## [KIP] Iân-pit Sing-hûn kah Tshiau-sin-sing Tsìn-pho
Tsit-ê tshiau-sin-sing tsìn-pho iōng tsi̍t tiám-tsing tshiau-kuè 50 bān kong-lí ê sok-tōo, thàng-kuè sing-tsè khong-kan.
Tī tsit pak ū tshing-tshóo sè-tsiat ê tshái-sik tsoo-ha̍p iánn-siōng tiong-ng, hiòng tíng-kuân suá-tāng ê hit-ê po̍h-po̍h kng-kng, sio-tînn tsò-hué ê hûn-si, si̍t-tsè-siōng sī uì tshik-pīnn khuànn--tio̍h ê huat-kng khì-thé ê tn̂g-pho-bûn.
1840 nî-tāi John Herschel tsiok-sū huat-hiān i, sóo-í tsit-ê khuànn--khí-lâi e̍h-e̍h ê sing-hûn, mā kiò-tsò Herschel ê kng-sok.
Tsit-ê sing-hûn khì hōo pian-tsò NGC 2736, i tsiam-tsiam ê guā-hîng, hōo i the̍h-tio̍h Iân-pit Sing-hûn ê hiān-tāi miâ.
Iân-pit Sing-hûn tsha-put-to tī 800 kng nî hn̄g ê sóo-tsāi.
I tsha-put-to ū 5 kng-nî tn̂g, sī Tsûn-phâng-tsō tshiau-sin-sing tsân-hâi tsiok sè ê tsi̍t-pōo-hūn.
Tsit-ê tsiok tuā ê Tsûn-phâng-tsō tsân-hâi ê ti̍t-kìng tsha-put-to ū 100 kng-nî tn̂g, sī jîn-luī tī 1 bān 1000 nî-tsîng khuànn--tio̍h ê hîng-tshenn po̍k-tsà thuànn tshut-khì ê tsân-hâi hûn.
Po̍k-tsà tsìn-pho to̍h tsiânn-tsò tsit-ê Iân-pit Sing-hûn.
Siōng khai-sí ê sî-tsūn, i ê sok-tōo sī tsi̍t tiám-tsing kuí-nā pah-bān kong-lí.
M̄-koh tán i kā sì-khoo-uî-á ê sing-tsè bu̍t-tsit sàu hōo tshing-khì liáu-āu, i ê sok-tōo to̍h piàn khah bān--ah.

## [English] The Pencil Nebula Supernova Shock Wave
This supernova shock wave plows through interstellar space at over 500,000 kilometers per hour.
Centered and moving upward in the [sharply detailed color composite][sharply detailed color composite] its thin, bright, braided filaments are actually long ripples in a cosmic sheet of glowing gas seen almost edge-on.
Discovered in the 1840s by [Sir John Herschel][Sir John Herschel], the narrow-looking nebula is sometimes known as Herschel's Ray.
[Cataloged as NGC 2736][Cataloged as NGC 2736], its pointed appearance suggests its modern popular name, the Pencil Nebula.
The [Pencil Nebula][Pencil Nebula] is about 800 light-years away.
Nearly 5 light-years long it represents only a small part of the [Vela supernova remnant][Vela supernova remnant] though.
The [enormous Vela remnant itself][enormous Vela remnant itself] is around 100 light-years in diameter, the expanding [debris cloud of a star][debris cloud of a star] that was seen to [explode][explode] about 11,000 years ago.
Initially, the section of the [shock wave][shock wave] seen as the Pencil nebula was moving at millions of kilometers per hour but has slowed considerably, sweeping up surrounding interstellar material.

## 詞彙學習（漢羅/POJ/KIP/華語/English）
- 【鉛筆星雲】Iân-pit Seng-hûn/Iân-pit Sing-hûn/鉛筆星雲/Pencil Nebula
- 【超新星震波】chhiau-sin-seng chìn-pho/tshiau-sin-sing tsìn-pho/超新星震波/supernova shock wave
- 【Herschel ê 光束】Herschel ê kng-sok/Herschel ê kng-sok/赫歇爾射線/Herschel's Ray
- 【John Herschel 爵士】John Herschel Chiok-sū/John Herschel Tsiok-sū/約翰·赫歇爾爵士/Sir John Herschel
- 【NGC 2736】NGC jī-chhit-sam-lio̍k/NGC jī-chhit-sam-lio̍k/NGC 2736/NGC 2736
- 【船帆座】Chûn-phâng-chō/Tsûn-phâng-tsō/船帆座/Vela
- 【超新星殘骸】chhiau-sin-seng chân-hâi/tshiau-sin-sing tsân-hâi/超新星殘骸/supernova remnant
- 【星際物質】seng-chè bu̍t-chit/sing-tsè bu̍t-tsit/星際物質/interstellar material

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[sharply detailed color composite]:https://www.astrobin.com/dl30yu/
[Sir John Herschel]:https://www.rmg.co.uk/stories/blog/curatorial/remembering-sir-john-fw-herschel-1792-1871
[Cataloged as NGC 2736]:https://hubblesite.org/contents/media/images/2003/16/1350-Image.html
[Pencil Nebula]:https://www.youtube.com/watch?v=P4rXhOArFw8
[Vela supernova remnant]:https://apod.nasa.gov/apod/ap100910.html
[enormous Vela remnant itself]:https://en.wikipedia.org/wiki/Vela_Supernova_Remnant
[debris cloud of a star]:https://chandra.harvard.edu/xray_sources/supernovas.html
[explode]:https://apod.nasa.gov/apod/ap131001.html
[shock wave]:https://apod.nasa.gov/apod/ap200202.html

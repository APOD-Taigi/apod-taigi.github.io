---
title: Hoag 天體：會當講是完美 ê 圓箍仔星系
date: 2024-02-18
publishdate: 2024-02-18T11:45:00+0800
tags: [free2share, Hoag 天體, 圓箍仔星系, 銀河系外天體, 人工智慧, 巨蛇座, 吸積, 哈伯太空望遠鏡, 星系棍仔, 演算法]
hero: https://apod.nasa.gov/apod/image/2402/Hoag_HubbleBlanco_1080.jpg
summary: 這是一个 抑是 兩个星系？這个問題出現 tī 1950 年，彼陣 ê 天文學家 Arthur Hoag 雄雄發現這个無四常 ê 銀河系外天體。
categories: [podcast]
vocals: [阿錕]
---

{{% apod %}}

- 原始文章：[Hoag's Object: A Nearly Perfect Ring Galaxy](https://apod.nasa.gov/apod/ap240218.html)
- 影像來源：[NASA](https://www.nasa.gov/), [ESA](http://www.esa.int/), [Hubble](https://www.nasa.gov/mission_pages/hubble/main/index.html); 資料處理：[Benoit Blanco](https://www.astrobin.com/users/Ben_Allen/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clu8r2w400d1y01072rardogw" >}}

## [漢羅] Hoag 天體：會當講是完美 ê 圓箍仔星系
這是一个 抑是 兩个星系？
這个問題出現 tī 1950 年，彼陣 ê 天文學家 [Arthur Hoag][Arthur Hoag] 雄雄發現這个無四常 ê 銀河系外天體。
外箍圍仔主要是藍色恆星組成--ê，中央核球主要是較老 ê 紅色恆星，in 之間是一个 o͘-mih-mà ê [縫][gap]。
[Hoag 天體][Hoag's Object 1] 是 按怎形成--ê？
是按怎伊有這个 [會當講是完美 ê 圓箍仔][perfectly round ring]？
到今咱猶毋知。
是講，這个圓箍仔內底，攏是恆星 kah 氣體。
Kah 起源有關係 ê 假說 講，星系 tī 幾若十億年前 [相挵][galaxy collision] 了後，重力改變造成星系中心 ê [星系棍仔][central bar] [消失][since vanished] 去矣。
[這張相片][featured photo] 是 [哈伯太空望遠鏡][Hubble Space Telescope] 翕--ê，了後用 [人工智慧 ê 演算法 kā 背景雜訊刣掉][artificially intelligent de-noising algorithm]，才閣重新處理過--ê。
[無線電波波段][radio waves] ê 觀測表示講，[Hoag 天體][Hoag's Object 2] tī 過去 幾若十億年 ê 時間內，並無 吸積 一个較細 ê 星系。
[Hoag 天體][Hoag's Object 3]  差不多有 10 萬 [光年][light years 1] 大，伊就 chhāi tī 蛇 ê [星座][constellation] ([巨蛇座][Serpens]) 方向 6 億 [光年][light years 2] 遠 ê 所在。
咱閣會當看著 tī 影像正爿有足濟遙遠 ê 星系，而且真拄仔好，7 點鐘方向閣有另外一个較遠 ê [圓箍仔星系][ring galaxy]。

## [POJ] Hoag thian-thé: Ē-tàng kóng sī oân-bí ê Îⁿ-kho͘-á seng-hē
Che-sī chi̍t-ê ia̍h-sī nn̄g-ê seng-hē?
Chit-ê būn-tê chhut-hiān tī 1950 nî, hit-chūn ê thian-bûn ha̍k-ka Arthur Hoag hiông-hiông hoat-hiān chit-ê bô sù-siông ê gîn-hô-hē-gōa thian-thé.
Gōa-kho͘-ûi-á chú-iàu sī nâ-sek hêng-chheⁿ cho͘-sêng--ê, tiong-ng he̍k-kiû chú-iàu sī khah lāu ê âng-sek hêng-chheⁿ, in chi-kan sī chi̍t-ê o͘-mih-mà ê phāng.
Hoag thian-thé sī-án-nóa hêng-sêng--ê?
Sī-án-chóaⁿ i ū chit-ê ē-tàng kóng sī oân-bí ê îⁿ-kho͘-á?
Kàu-taⁿ lán iau m̄-chai.
Sī-kóng, chit-ê îⁿ-kho͘-á lāi-té, lóng sī hêng-chheⁿ kah khì-thé.
Kah khí-goân ū koan-hē ê ká-soat kóng, seng-hē tī kúi-nā cha̍p-ek nî-chêng sio-lòng liáu-āu, tiōng-le̍k kái-piàn chō-sêng seng-hē tiong-sim ê seng-hē kùn-á siau-sit khì--ah.
Chit-tiuⁿ siòng-phìⁿ sī Ha-peh Thài-khong Bōng-oán-kiàⁿ hip--ê, liáu-āu iōng jîn-kang tì-hūi ê ián-sǹg-hoat kā pōe-kéng cha̍p-sìn thâi-tiāu, chiah-koh tiông-sin chhú-lí kòe--ê.
Bû-sòaⁿ-tiān-pho pho-tōaⁿ ê koan-chhek piáu-sī kóng, Hoag thian-thé tī kòe-khì kúi-nā cha̍p-ek nî ê sî-kan-lāi, pēng bô khip-chek chi̍t-ê khah sè ê seng-hē.
Hoag thian-thé chha-put-to ū 10 bān kng-nî tōa, i to̍h chhāi tī chôa ê seng-chō (Kū-siâ-chō) hong-hiòng 6 ek kng-nî hn̄g ê só͘-chāi.
Lán koh ē-tàng khòaⁿ-tio̍h tī iáⁿ-siōng chiàⁿ-pêng ū chiok chē iâu-oán ê seng-hē, jî-chhiáⁿ chin tú-á-hó, 7 tiám-cheng hong-hiòng koh-ū lēng-gōa chi̍t-ê khah hn̄g ê îⁿ-kho͘-á seng-hē.

## [KIP] Hoag thian-thé: Ē-tàng kóng sī uân-bí ê Înn-khoo-á sing-hē
Tse-sī tsi̍t-ê ia̍h-sī nn̄g-ê sing-hē?
Tsit-ê būn-tê tshut-hiān tī 1950 nî, hit-tsūn ê thian-bûn ha̍k-ka Arthur Hoag hiông-hiông huat-hiān tsit-ê bô sù-siông ê gîn-hô-hē-guā thian-thé.
Guā-khoo-uî-á tsú-iàu sī nâ-sik hîng-tshenn tsoo-sîng--ê, tiong-ng hi̍k-kiû tsú-iàu sī khah lāu ê âng-sik hîng-tshenn, in tsi-kan sī tsi̍t-ê oo-mih-mà ê phāng.
Hoag thian-thé sī-án-nuá hîng-sîng--ê?
Sī-án-tsuánn i ū tsit-ê ē-tàng kóng sī uân-bí ê înn-khoo-á?
Kàu-tann lán iau m̄-tsai.
Sī-kóng, tsit-ê înn-khoo-á lāi-té, lóng sī hîng-tshenn kah khì-thé.
Kah khí-guân ū kuan-hē ê ká-suat kóng, sing-hē tī kuí-nā tsa̍p-ik nî-tsîng sio-lòng liáu-āu, tiōng-li̍k kái-piàn tsō-sîng sing-hē tiong-sim ê sing-hē kùn-á siau-sit khì--ah.
Tsit-tiunn siòng-phìnn sī Ha-peh Thài-khong Bōng-uán-kiànn hip--ê, liáu-āu iōng jîn-kang tì-huī ê ián-sǹg-huat kā puē-kíng tsa̍p-sìn thâi-tiāu, tsiah-koh tiông-sin tshú-lí kuè--ê.
Bû-suànn-tiān-pho pho-tuānn ê kuan-tshik piáu-sī kóng, Hoag thian-thé tī kuè-khì kuí-nā tsa̍p-ik nî ê sî-kan-lāi, pīng bô khip-tsik tsi̍t-ê khah sè ê sing-hē.
Hoag thian-thé tsha-put-to ū 10 bān kng-nî tuā, i to̍h tshāi tī tsuâ ê sing-tsō (Kū-siâ-tsō) hong-hiòng 6 ik kng-nî hn̄g ê sóo-tsāi.
Lán koh ē-tàng khuànn-tio̍h tī iánn-siōng tsiànn-pîng ū tsiok tsē iâu-uán ê sing-hē, jî-tshiánn tsin tú-á-hó, 7 tiám-tsing hong-hiòng koh-ū līng-guā tsi̍t-ê khah hn̄g ê înn-khoo-á sing-hē.

## [English] Hoag's Object: A Nearly Perfect Ring Galaxy  霍格天體 : 近乎完美的環狀星系
Is this one galaxy or two?
This question came to light in 1950 when astronomer [Arthur Hoag][Arthur Hoag] chanced upon this unusual extragalactic object.
On the outside is a [ring][ring] dominated by bright blue stars, while near the center lies a ball of much redder stars that are likely much older.
Between the two is a [gap][gap] that appears almost completely dark.
How [Hoag's Object][Hoag's Object 1] formed, including its nearly [perfectly round ring][perfectly round ring] of stars and gas, remains unknown.
Genesis hypotheses include a [galaxy collision][galaxy collision] billions of years ago and the gravitational effect of a [central bar][central bar] that has [since vanished][since vanished].
The [featured photo][featured photo] was taken by the [Hubble Space Telescope][Hubble Space Telescope] and reprocessed using an [artificially intelligent de-noising algorithm][artificially intelligent de-noising algorithm].
Observations in [radio waves][radio waves] indicate that [Hoag's Object][Hoag's Object 2] has _not_ accreted a smaller galaxy in the past billion years.
[Hoag's Object][Hoag's Object 3] spans about 100,000 [light years][light years 1] and lies about 600 million [light years][light years 2] away toward the [constellation][constellation] of the Snake ([Serpens][Serpens]).
Many galaxies far in the distance are visible toward the right, while [coincidentally][coincidentally], visible in the gap at about seven o'clock, is another but more distant [ring galaxy][ring galaxy].

## 詞彙學習

|漢羅|POJ|KIP|華語|English|
|-|-|-|-|-|
|Hoag 天體|Hoag thian-thé|Hoag thian-thé|霍格天體|Hoag's Object|
|哈伯太空望遠鏡|Ha-peh Thài-khong Bōng-oán-kiàⁿ|Ha-peh Thài-khong Bōng-uán-kiànn|哈伯太空望遠鏡|Hubble Space Telescope|
|圓箍仔星系|Îⁿ-kho͘-á Seng-hē|Înn-khoo-á Sing-hē|環星系|ring galaxy|
|銀河系外天體|gîn-hô gōa thian-thé|gîn-hô guā thian-thé|銀河系外天體|extragalactic object|
|人工智慧|jîn-kang tì-hūi|jîn-kang tì-huī|人工智慧|artificially intelligent|
|巨蛇座|Kū-siâ-chō|Kū-siâ-tsō|巨蛇座|Serpens|
|吸積|khip-chek|khip-tsik|吸積|accrete|
|星系棍仔|seng-hē kùn-á|sing-hē kùn-á|星系棍|galactic bar|
|演算法|ián-soàn-hoat|ián-suàn-huat|演算法|algorithm|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[Arthur Hoag]:https://en.wikipedia.org/wiki/Arthur_Allen_Hoag
[ring]:https://apod.nasa.gov/apod/ap051022.html
[gap]:https://apod.nasa.gov/apod/ap040702.html
[Hoag's Object 1]:https://ui.adsabs.harvard.edu/abs/1990ApJ...348..448W/abstract
[perfectly round ring]:https://youtu.be/LvpCX89lHvU
[galaxy collision]:https://nedwww.ipac.caltech.edu/level5/Struck/frames.html
[central bar]:https://apod.nasa.gov/apod/ap080622.html
[since vanished]:https://ui.adsabs.harvard.edu/abs/2010CeMDA.108...23F/
[featured photo]:https://www.astrobin.com/skeebg/D/?nc=user
[Hubble Space Telescope]:https://apod.nasa.gov/apod/ap010806.html
[artificially intelligent de-noising algorithm]:https://en.wikipedia.org/wiki/Deep_Image_Prior
[radio waves]:https://science.nasa.gov/ems/05_radiowaves
[Hoag's Object 2]:https://ui.adsabs.harvard.edu/abs/2013MNRAS.435..475B/
[Hoag's Object 3]:https://en.wikipedia.org/wiki/Hoag%27s_Object
[light years 1]:https://chandra.harvard.edu/photo/cosmic_distance.html
[light years 2]:https://starchild.gsfc.nasa.gov/docs/StarChild/questions/question19.html
[constellation]:https://spaceplace.nasa.gov/constellations/
[Serpens]:https://en.wikipedia.org/wiki/Serpens_(constellation)
[coincidentally]:https://i.huffpost.com/gadgets/slideshows/252026/slide_252026_1551499_free.jpg
[ring galaxy]:https://apod.nasa.gov/apod/ap150419.html

---
title: 暗暝 ê 天色
date: 2024-02-28
publishdate: 2024-02-28T11:45:00+0800
tags: [金星帶, 藍帶, 地平帶, 紅帶, 煙霧質, 紅化, 反射, 屈折]
hero: https://apod.nasa.gov/apod/image/2402/TwilightShades_Giannobile_1080.jpg
summary: 暗暝 ê 時陣，天色是按怎變暗去--ê？
---

{{% apod %}}

- 原始文章：[Shades of Night](https://apod.nasa.gov/apod/ap240228.html)
- 影像來源 kah 版權：[Dario Giannobile](https://www.instagram.com/astro_dariogiannobile/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 暗暝 ê 天色
暗暝 ê 時陣，天空是按怎變暗去--ê？
Tī 無仝階段，會有無仝款 ê 特殊色水 ùi 地平線湠出來。
[這張影像][featured image] ùi 倒爿 到 正爿，是日頭落山了後，tùi 愈來愈暗 ê [黃昏天色][twilight] 連紲 翕 20 張，才 kā in ê 長條影像接起來 ê 組合影像。
相片是頂個月 tī [意大利][Italy] [Sicily 島][Sicily] ê [Syracuse 市][Syracuse] 翕--ê，翕相 ê 方向是 [日頭 ê 相對面][opposite the Sun]。
相片上倒爿是日落進前 ê 天空。
正爿彼寡 顯目 ê 光帶，包括 [金星帶][Belt of Venus]、[藍帶][Blue Band]、[地平帶][Horizon Band]、kah 紅帶。
地球烏影 peh 起來 了後，光帶 ê 色，就會因為日光直接反射、多次反射、kah [屈折][refraction]，產生無仝色。
日光直接反射，是反射 [地球大氣][Earth's atmosphere] 內底 ê 空氣 kah [煙霧質][aerosol]。
多次反射，有當時仔會 tī 產生 [紅化現象 ê 日落][reddened sunset] 彼陣出現。
實際上，這寡光帶可能會湠--開，變甲足歹認--ê，而且 [in ê 色嘛會受著 日落附近 ê 色 ê 影響][colors near the setting Sun]，煞改變。
落尾，日頭 [完全沉落去][completely sets] 地平線下底，天色嘛變暗去。
[毋過莫絕望][Don't despair]，這規个過程會 tī 透早 [日頭 peh 起來][Sun rises] ê 時陣，顛倒反 閣出現一擺。

## [POJ] Àm-mê ê Thiⁿ-sek
Àm-mê ê sî-chūn, thian-khong sī-án-nóa piàn àm--khì--ê?
Tī bô-kâng kai-tōaⁿ, ē ū bô kāng-khoán ê te̍k-sû sek-chúi ùi tē-pêng-sòaⁿ thòaⁿ--chhut-lâi.
Chit-tiuⁿ iáⁿ-siōng ùi tò-pêng kàu chiàⁿ-pêng, sī ji̍t-thâu lo̍h-soaⁿ liáu-āu, tùi lú-lâi-lú àm ê hông-hun thiⁿ-sek liân-sòa hip 20 tiuⁿ, chiah kā in ê tn̂g tiâu iáⁿ-siōng chiap khí-lâi ê cho͘-ha̍p iáⁿ-siōng.
Siòng-phìⁿ sī téng kò goe̍h tī I-tá-lī Sicily tó ê Syracuse chhī hip--ê, hip-siòng ê hong-hiòng sī ji̍t-thâu ê sio-tùi-bīn.
Siòng-phìⁿ siōng tò-pêng sī ji̍t-lo̍h chìn-chêng ê thian-khong.
Chiàⁿ-pêng hit-kóa hiáⁿ-ba̍k ê kng-tòa, pau-koat Kim-chheⁿ-tòa, Nâ-tòa, Tē-pêng-tòa,kah Âng-tòa.
Tē-kiû o͘-iáⁿ peh--khí-lâi liáu-āu, kng-tòa ê sek, to̍h ē in-ūi ji̍t-kng ti̍t-chiap hoán-siā, to-chhù hoán-siā, kah khut-chiat, sán-seng bô-kâng sek.
Ji̍t-kng ti̍t-chiap hoán-siā, sī hoán-siā Tē-kiû tāi-khì lāi-té ê khong-khì kah ian-bū-chit.
To-chhù hoán-siā, ū-tang-sî-á ē tī sán-seng âng-hòa hiān-siōng ê ji̍t-lo̍h hit-chūn chhut-hiān.
Si̍t-chè-siōng, chit kóa kng-tòa khó-lêng ē thòaⁿ--khui, piàn-kah chiok pháiⁿ jīn--ê, jî-chhiáⁿ in ê sek mā ē siū-tio̍h ji̍t-lo̍h hù-kīn ê sek ê éng-hióng, soah kái-piàn.
Lo̍h-bóe, ji̍t-thâu oân-choân tîm--lo̍h-khì tē-pêng-sòaⁿ ē-té, thiⁿ-sek mā piàn àm--khì.
M̄-koh mài choa̍t-bōng, che kui-ê kòe-têng ē tī thàu-chá ji̍t-thâu peh--khí-lâi ê sî-chūn, tian-tò-péng koh chhut-hiān chi̍t-pái.

## [KIP] Àm-mê ê Thinn-sik
Àm-mê ê sî-tsūn, thian-khong sī-án-nuá piàn àm--khì--ê?
Tī bô-kâng kai-tuānn, ē ū bô kāng-khuán ê ti̍k-sû sik-tsuí uì tē-pîng-suànn thuànn--tshut-lâi.
Tsit-tiunn iánn-siōng uì tò-pîng kàu tsiànn-pîng, sī ji̍t-thâu lo̍h-suann liáu-āu, tuì lú-lâi-lú àm ê hông-hun thinn-sik liân-suà hip 20 tiunn, tsiah kā in ê tn̂g tiâu iánn-siōng tsiap khí-lâi ê tsoo-ha̍p iánn-siōng.
Siòng-phìnn sī tíng kò gue̍h tī I-tá-lī Sicily tó ê Syracuse tshī hip--ê, hip-siòng ê hong-hiòng sī ji̍t-thâu ê sio-tuì-bīn.
Siòng-phìnn siōng tò-pîng sī ji̍t-lo̍h tsìn-tsîng ê thian-khong.
Tsiànn-pîng hit-kuá hiánn-ba̍k ê kng-tuà, pau-kuat Kim-tshenn-tuà, Nâ-tuà, Tē-pîng-tuà,kah Âng-tuà.
Tē-kiû oo-iánn peh--khí-lâi liáu-āu, kng-tuà ê sik, to̍h ē in-uī ji̍t-kng ti̍t-tsiap huán-siā, to-tshù huán-siā, kah khut-tsiat, sán-sing bô-kâng sik.
Ji̍t-kng ti̍t-tsiap huán-siā, sī huán-siā Tē-kiû tāi-khì lāi-té ê khong-khì kah ian-bū-tsit.
To-tshù huán-siā, ū-tang-sî-á ē tī sán-sing âng-huà hiān-siōng ê ji̍t-lo̍h hit-tsūn tshut-hiān.
Si̍t-tsè-siōng, tsit kuá kng-tuà khó-lîng ē thuànn--khui, piàn-kah tsiok pháinn jīn--ê, jî-tshiánn in ê sik mā ē siū-tio̍h ji̍t-lo̍h hù-kīn ê sik ê íng-hióng, suah kái-piàn.
Lo̍h-bué, ji̍t-thâu uân-tsuân tîm--lo̍h-khì tē-pîng-suànn ē-té, thinn-sik mā piàn àm--khì.
M̄-koh mài tsua̍t-bōng, tse kui-ê kuè-tîng ē tī thàu-tsá ji̍t-thâu peh--khí-lâi ê sî-tsūn, tian-tò-píng koh tshut-hiān tsi̍t-pái.

## [English] Shades of Night
How does the sky turn dark at night?
In stages, and with different characteristic colors rising from the horizon.
The [featured image][featured image] shows, left to right, increasingly late [twilight][twilight] times after sunset in 20 different vertical bands.
The picture was taken last month in [Syracuse][Syracuse], [Sicily][Sicily], [Italy][Italy], in the direction [opposite the Sun][opposite the Sun].
On the far left is the pre-sunset upper sky.
Toward the right, prominent bands include the [Belt of Venus][Belt of Venus], the [Blue Band][Blue Band], the [Horizon Band][Horizon Band], and the Red Band.
As the dark shadow of the Earth rises, the colors in these bands are [caused][caused] [by][by] direct sunlight reflecting from air and [aerosol][aerosol]s in the [Earth's atmosphere][Earth's atmosphere], multiple reflections sometimes involving a [reddened sunset][reddened sunset], and [refraction][refraction].
In practice, these bands can be diffuse and hard to discern, and their colors can depend on [colors near the setting Sun][colors near the setting Sun].
Finally, the Sun [completely sets][completely sets] and the sky becomes dark.
[Don't despair][Don't despair] -- the whole thing will happen in reverse when the [Sun rises][Sun rises] again in the morning.

## 詞彙學習（漢羅/POJ/KIP/華語/English）
- 【金星帶】Kim-chheⁿ-tòa/Kim-tshenn-tuà/金星帶/Belt of Venus
- 【藍帶】Nâ-tòa/Nâ-tuà/藍帶/Blue Band
- 【地平帶】Tē-pêng-tòa/Tē-pîng-tuà/地平帶/Horizon Band
- 【紅帶】Âng-tòa/Âng-tuà/紅帶/Red Band
- 【煙霧質】ian-bu̍t-chit/ian-bu̍t-tsit/氣溶膠/aerosol
- 【紅化】âng-hòa/âng-huà/紅化/reddened
- 【反射】hoán-siā/huán-siā/反射/reflection
- 【屈折】khut-chiat/khut-tsiat/折射/refraction

{{% /apod %}}
[An-Li Tsai]: thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[featured image]:https://www.facebook.com/photo/?fbid=10231968620107561
[twilight]:https://apod.nasa.gov/apod/ap240228.htmlap230506.html
[Syracuse]:https://youtu.be/zopIdrtkbVE
[Sicily]:https://youtu.be/NnKs9NDzvVs
[Italy]:https://en.wikipedia.org/wiki/Italy
[opposite the Sun]:https://apod.nasa.gov/apod/ap240228.htmlap190624.html
[Belt of Venus]:https://apod.nasa.gov/apod/ap240228.htmlap230626.html
[Blue Band]:https://twanight.org/gallery/the-elusive-bands-of-anti-twilight/
[Horizon Band]:https://epod.usra.edu/blog/2023/01/anti-tiwilight-colors-and-belt-of-venus.html
[caused]:https://www.eso.org/sci/publications/messenger/archive/no.178-dec19/messenger-no178-51-56.pdf
[by]:https://opg.optica.org/ao/fulltext.cfm?uri=ao-56-19-G156&id=367436
[aerosol]:https://en.wikipedia.org/wiki/Aerosol
[Earth's atmosphere]:https://climate.nasa.gov/news/2919/earths-atmosphere-a-multi-layered-cake/
[reddened sunset]:https://apod.nasa.gov/apod/ap240228.htmlap170120.html
[refraction]:https://en.wikipedia.org/wiki/Refraction
[colors near the setting Sun]:https://apod.nasa.gov/apod/ap240228.htmlap061221.html
[completely sets]:https://www.weather.gov/lmk/twilight-types
[Don't despair]:https://qph.cf2.quoracdn.net/main-qimg-ad89b5e5f33336dc569bfe095c1342df-lq
[Sun rises]:https://apod.nasa.gov/apod/ap240228.htmlap231019.html

---
title: Parker 太陽探測器 用目尾看著 ê 景色
date: 2024-02-19
publishdate: 2024-02-19T11:45:00+0800
tags: [free2share, Parker 太陽探測器 PSP 循環軌道 縮時攝影 水星 太陽閘仔 日冕 日冕物質噴射 銀河系 磁場]
hero: https://www.youtube.com/watch?v=x-wX-wClfig
summary: 太陽附近是發生什麼代誌？為著欲揣出這个答案，NASA 發射 Parker 太陽探測器 (PSP)，飛到比進前閣較倚太陽 ê 所在做調查。
---

{{% apod %}}

- 原始文章：[Looking Sideways from the Parker Solar Probe](https://apod.nasa.gov/apod/ap240219.html)
- 影片來源：[NASA](https://www.nasa.gov/), [JHUAPL](https://www.jhuapl.edu/), [Naval Research Lab](https://www.nrl.navy.mil/), [Parker Solar Probe](https://www.nasa.gov/content/goddard/parker-solar-probe); 資料處理：[Avi Solomon](https://vimeo.com/user2675224); h/t: [Richard Petarius III](https://www.uww.edu/ce/camps/music/cellofest/richard-petarius-bio); 音樂：[Beethoven's Symphony No. 7](https://en.wikipedia.org/wiki/Symphony_No._7_(Beethoven)), Second Movement; 音樂來源：[Wikimedia Commons](https://commons.wikimedia.org/wiki/Category:Symphony_No._7_(Beethoven))
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] Parker 太陽探測器 用目尾看著 ê 景色
太陽附近是發生啥物代誌？
為著欲揣出這个答案，NASA [發射][launch] [Parker 機器人太陽探測器][Parker Solar Probe] (PSP) ，飛到比進前閣較倚太陽 ê 所在 [做調查][investigate]。
[PSP][PSP 1] ê 循環 [軌道][orbit]，予伊每幾若個月就會接近太陽 [一擺][each time around]。
[這个縮時攝影影片][featured time-lapse video] 是舊年 PSP 第 16 擺倚近太陽 ê 時陣翕--的。
這是 [PSP][behind PSP] 飛到水星軌道內底，用目尾 ùi 太陽閘仔後壁 看出去 ê 景色。
[PSP][PSP 2] ê 闊幅相機 ([WISPR][WISPR]) 翕了[超過 11 工 ê 影像，毋過 tī 遮 去予數位技術 壓縮做 1 分鐘 ê 影片。
綴 PSP 踅太陽行，咱會當 tī 影片內底看著咧跳舞 ê [日冕][solar corona] kah [日冕物質噴射][coronal mass ejection]。
背景閣有 飛過 ê 恆星、行星、kah [銀河系][Milky Way Galaxy] ê 中央盤。
[PSP 發現講][PSP has found]，太陽的厝邊區 [實在是有夠複雜--ê][surprisingly complex]，甚至 [太陽磁場][Sun's magnetic field] 會 tī 足短 ê 時間內底 [翻倒反][switchbacks]。

## [POJ] Parker Thài-iông Thàm-chhek-khì iōng Ba̍k-bóe khòaⁿ--tio̍h ê Kéng-sek
Thài-iông hù-kīn sī hoat-seng siáⁿ-mih tāi-chì?
Ūi tio̍h beh chhōe-chhut chit-ê tap-àn, NASA hoat-siā Parker Ke-khì-lâng Thài-iông Thàm-chhek-khì (PSP), poe-kàu pí chìn-chêng koh-khah óa Thài-iông ê só͘-chāi chò tiâu-cha.
PSP ê sûn-khoân kúi-tō, hō͘ i múi kúi-nā kò goe̍h to̍h ē chiap-kīn Thài-iông chi̍t-pái.
Chit-ê sok-sî-liap-iáⁿ iáⁿ-phìⁿ sī kū-nî PSP tē 16 pái óa-kīn Thài-iông ê sî-chūn hip--ê.
Che-sī PSP poe-kàu Chúi-chheⁿ kúi-tō lāi-té, iōng ba̍k-bóe ùi Thài-iông cha̍h-á āu-piah khòaⁿ--chhut-khì ê kéng-sek.
PSP ê khoah pak siòng-ki (WISPR) hip-liáu chhiau-kòe 11 kang ê iáⁿ-siōng, m̄-koh tī chiah khì hō͘ sò͘-ūi ki-su̍t ap-sok chò 1 hun-cheng ê iáⁿ-phìⁿ.
Tòe PSP se̍h Thài-iông kiâⁿ, lán ē-tàng tī iáⁿ-phìⁿ lāi-té khòaⁿ-tio̍h leh thiàu-bú ê ji̍t-bián kah ji̍t-bián bu̍t-chit phùn-siā.
Pōe-kéng koh-ū poe--kòe ê hêng-chheⁿ, kiâⁿ-chheⁿ, kah Gîn-hô-hē ê tiong-ng-pôaⁿ.
PSP hoat-hiān kóng, Thài-iông ê chhù-piⁿ-khu si̍t-chāi sī ū-kàu ho̍k-cha̍p--ê, sīm-chì Thài-iông chû-tiûⁿ ē tī chiok té ê sî-kan lāi-té hoan tò-péng.

## [KIP] Parker Thài-iông Thàm-tshik-khì iōng Ba̍k-bué khuànn--tio̍h ê Kíng-sik
Thài-iông hù-kīn sī huat-sing siáⁿ-mih tāi-tsì?
Uī tio̍h beh tshuē-tshut tsit-ê tap-àn, NASA huat-siā Parker Ke-khì-lâng Thài-iông Thàm-tshik-khì (PSP), pue-kàu pí tsìn-tsîng koh-khah uá Thài-iông ê sóo-tsāi tsò tiâu-tsa.
PSP ê sûn-khuân kuí-tō, hōo i muí kuí-nā kò gue̍h to̍h ē tsiap-kīn Thài-iông tsi̍t-pái.
Tsit-ê sok-sî-liap-iánn iánn-phìnn sī kū-nî PSP tē 16 pái uá-kīn Thài-iông ê sî-tsūn hip--ê.
Tse-sī PSP pue-kàu Tsuí-tshenn kuí-tō lāi-té, iōng ba̍k-bué uì Thài-iông tsa̍h-á āu-piah khuànn--tshut-khì ê kíng-sik.
PSP ê khuah pak siòng-ki (WISPR) hip-liáu tshiau-kuè 11 kang ê iánn-siōng, m̄-koh tī tsiah khì hōo sòo-uī ki-su̍t ap-sok tsò 1 hun-tsing ê iánn-phìnn.
Tuè PSP se̍h Thài-iông kiânn, lán ē-tàng tī iánn-phìnn lāi-té khuànn-tio̍h leh thiàu-bú ê ji̍t-bián kah ji̍t-bián bu̍t-tsit phùn-siā.
Puē-kíng koh-ū pue--kuè ê hîng-tshenn, kiânn-tshenn, kah Gîn-hô-hē ê tiong-ng-puânn.
PSP huat-hiān kóng, Thài-iông ê tshù-pinn-khu si̍t-tsāi sī ū-kàu ho̍k-tsa̍p--ê, sīm-tsì Thài-iông tsû-tiûnn ē tī tsiok té ê sî-kan lāi-té huan tò-píng.

## [English] Looking Sideways from the Parker Solar Probe
What's happening near the Sun?
To help find out, NASA [launch][launch][ed][ed] the robotic [Parker Solar Probe][Parker Solar Probe] (PSP) to [investigate][investigate] regions closer to the Sun than ever before.
The [PSP][PSP 1]'s looping [orbit][orbit] brings it nearer to the Sun [each time around][each time around] -- every few months.
The [featured time-lapse video][featured time-lapse video] shows the view looking sideways from [behind PSP][behind PSP]'s Sun shield during its 16th approach to the Sun last year -- from well within the orbit of [Mercury][Mercury].
The [PSP][PSP 2]'s Wide Field Imager for Solar Probe ([WISPR][WISPR]) cameras took the images over eleven days, but they are digitally compressed here into about one minute video.
The waving of the [solar corona][solar corona] is visible, as is a [coronal mass ejection][coronal mass ejection], with stars, planets, and even the central band of our [Milky Way Galaxy][Milky Way Galaxy] streaming by in the background as the PSP orbits the Sun.
[PSP has found][PSP has found] the solar neighborhood to be [surprisingly complex][surprisingly complex] and to include [switchbacks][switchbacks] -- times when the [Sun's magnetic field][Sun's magnetic field] briefly reverses itself.

## 詞彙學習（漢羅/POJ/KIP/華語/English）
- 【Parker 太陽探測器】Parker Thài-iông Thàm-chhek-khì/Parker Thài-iông Thàm-tshek-khì/帕克太陽探測器/Parker Solar Probe (PSP)
- 【循環軌道】sûn-khoân kúi-tō/sûn-khuân kuí-tō/循環軌道/looping orbit
- 【縮時攝影】sok-sî-liap-iáⁿ/sok-sî-liap-iánn/縮時攝影/time-lapse
- 【水星】Chúi-chheⁿ/Tsuí-tshenn/水星/Mercury
- 【太陽閘仔】Thài-iông cha̍h-á/Thài-iông tsa̍h-á/太陽遮罩/Sun shield
- 【日冕】ji̍t-bián/ji̍t-bián/日冕/solar corona
- 【日冕物質噴射】ji̍t-bián bu̍t-chit phùn-siā/ji̍t-bián bu̍t-tsit phùn-siā/日冕物質拋射/coronal mass ejection
- 【銀河系】Gîn-hô-hē/Gîn-hô-hē/銀河系/Milky Way Galaxy
- 【磁場】chû-tiûⁿ/tsû-tiûnn/磁場/magnetic field

{{% /apod %}}
[An-Li Tsai]: thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[launch]:https://apod.nasa.gov/apod/ap180815.html
[ed]:https://apod.nasa.gov/apod/ap180816.html
[Parker Solar Probe]:http://parkersolarprobe.jhuapl.edu/
[PSP 1]:https://en.wikipedia.org/wiki/Parker_Solar_Probe
[orbit]:https://svs.gsfc.nasa.gov/4653
[each time around]:https://en.wikipedia.org/wiki/Parker_Solar_Probe#Timeline
[featured time-lapse video]:https://wispr.nrl.navy.mil/encounter16-summary
[behind PSP]:https://www.nature.com/articles/d41586-019-03665-3
[Mercury]:https://science.nasa.gov/mercury/
[PSP 2]:https://science.nasa.gov/mission/parker-solar-probe/
[WISPR]:https://wispr.nrl.navy.mil/
[solar corona]:https://apod.nasa.gov/apod/ap190130.html
[coronal mass ejection]:https://apod.nasa.gov/apod/ap160110.html
[Milky Way Galaxy]:https://imagine.gsfc.nasa.gov/science/objects/milkyway1.html
[PSP has found]:https://www.nasa.gov/feature/goddard/2019/nasas-parker-solar-probe-sheds-new-light-on-the-sun
[surprisingly complex]:https://i0.wp.com/puppytoob.com/wp-content/uploads/2013/05/Messy_Dog_11.jpg
[switchbacks]:https://www.nasa.gov/science-research/heliophysics/switchbacks-science-explaining-parker-solar-probes-magnetic-puzzle/
[Sun's magnetic field]:https://sdo.gsfc.nasa.gov/gallery/main/item/37

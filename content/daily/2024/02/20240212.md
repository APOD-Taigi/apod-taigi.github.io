---
title: 行星形星雲 HFG1 kah Abell 6
date: 2024-02-12
publishdate: 2024-02-12T11:45:00+0800
tags: [行星形星雲, 仙后座, 雙星系統, 白矮星, 紅巨星, 弧形, 震波, 星際媒介物, 質量中心, 紫外光, 天文攝影師, 地球日]
hero: https://apod.nasa.gov/apod/image/2402/Hfg1Abell6_CadenaCoulon_1080.jpg
summary: 仙后座內 ê 行星形星雲 HFG1 kah Abell 6，是像太陽這款中型恆星 tī 性命上尾 ê 階段 留落來 ê 殘骸。
categories: [podcast]
vocals: [阿錕]
---

{{% apod %}}

- 原始文章：[HFG1 & Abell 6: Planetary Nebulae](https://apod.nasa.gov/apod/ap240212.html)
- 影像來源 kah 版權：[Julien Cadena](https://www.astrobin.com/users/JulienCadena/) & [Mickael Coulon](https://www.instagram.com/mickael_coulon_astrophoto/); 文稿：[Natalia Lewandowska](https://www.oswego.edu/physics/natalia-lewandowska) ([SUNY Oswego](https://www.oswego.edu/physics/))
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clu04xj2w0lz001vncge1b98p" >}}

## [漢羅] 行星形星雲 HFG1 kah Abell 6
[仙后座][Cassiopeia] 內 ê [行星形星雲][Planetary nebulae] [HFG1][Heckathorn-Fesen-Gull 1] kah [Abell 6][Abell 6]，是像 [太陽][Sun] 這款 [中型恆星][medium sized star] tī 性命上尾 ê 階段 留落來 ê 殘骸。
就算 行星形星雲 ê 形體看起來有成 行星，in [兩个是完全無關係][nothing in common with actual planets]。
[相片][featured photo] 倒爿下底 ê HFG1 是 [雙星系統][binary star system] V664 Cas。
這个系統是一粒 [白矮星][white dwarf star] kah 一粒 [紅巨星][red giant star] 組成--ê。
這兩粒踅 in 共同 ê [質量中心][center of mass] 咧行，週期差不多是 [半工 ê 地球日][half an Earth day]。
V664 Cas 用 比 地球頂懸上緊火車 300 倍 閣較緊 ê 速度，chhōa 規个星雲做伙行，產生 [藍色][bluish] ê 弧形 [震波][shock wave]。
這个波 kah 四箍圍仔 [星際媒介物][interstellar medium] 產生作用，作用上強 ê 部份，就會產生 上光 ê 弧形震波。
差不多過 [1 萬年][10,000 years] 了後，產生星雲 ê 恆星發出 ê [紫外光][ultraviolet light] [減弱][star]，行星形星雲 就會變甲看無。
行星形星雲有 [美麗 ê 形體][beautiful shapes] kah 結構，所以是天文攝影師 [足愛翕 ê 天體][highly desired object]。

## [POJ] Kiâⁿ-chheⁿ-hêng Seng-hûn HFG1 kah Abell 6
Sian-hiō-chō lāi ê kiâⁿ-chheⁿ-hêng seng-hûn HFG1 kah Abell 6, sī chhiūⁿ Thài-iông chit-khoán tiong-hêng hêng-chheⁿ tī sèⁿ-miā siōng-bóe ê kai-tōaⁿ lâu--lo̍h-lâi ê chân-hâi.
Tō-sǹg kiâⁿ-chheⁿ-hêng seng-hûn ê hêng-thé khòaⁿ--khí-lâi ū sêng kiâⁿ-chheⁿ, in nn̄g-ê sī oân-choân bô-koan-hē.
Siòng-phìⁿ tò-pêng ē-té ê HFG1 sī siang-chheⁿ hē-thóng V664 Cas.
Chit-ê hē-thóng sī chi̍t-lia̍p pe̍h-é-chheⁿ kah chi̍t-lia̍p âng-kū-chheⁿ cho͘-sêng--ê.
Chit nn̄g lia̍p se̍h in kiōng-tông ê chit-liōng tiong-sim leh kiâⁿ, chiu-kî chha-put-to sī pòaⁿ-kang ê tē-kiû-ji̍t.
V664 Cas iōng pí Tē-kiû téng-koân siōng kín hóe-chhia 300 pōe koh khah-kín ê sok-tō͘, chhōa kui-ê seng-hûn chò-hóe kiâⁿ, sán-seng nâ-sek ê hô͘-hêng chìn-pho.
Chit-ê pho kah sì-kho͘-ûi-á seng-chè mûi-kài-bu̍t sán-seng chok-iōng, chok-iōng siōng kiông ê pō͘-hūn, to̍h ē sán-seng siōng kng ê hô͘-hêng chìn-pho.
Chha-put-to kòe 1 bān-nî liáu-āu, sán-seng seng-hûn ê hêng-chheⁿ hoat-chhut ê chí-gōa-kng kiám-jio̍k, kiâⁿ-chheⁿ-hêng seng-hûn to̍h ē piàn-kah khòaⁿ-bô.
Kiâⁿ-chheⁿ-hêng seng-hûn ū bí-lē ê hêng-thé kah kiat-kò͘, só͘-í sī thian-bûn liap-iáⁿ-su chiok ài hip ê thian-thé.

## [KIP] Kiânn-tshenn-hîng Sing-hûn HFG1 kah Abell 6
Sian-hiō-tsō lāi ê kiânn-tshenn-hîng sing-hûn HFG1 kah Abell 6, sī tshiūnn Thài-iông tsit-khuán tiong-hîng hîng-tshenn tī sènn-miā siōng-bué ê kai-tuānn lâu--lo̍h-lâi ê tsân-hâi.
Tō-sǹg kiânn-tshenn-hîng sing-hûn ê hîng-thé khuànn--khí-lâi ū sîng kiânn-tshenn, in nn̄g-ê sī uân-tsuân bô-kuan-hē.
Siòng-phìnn tò-pîng ē-té ê HFG1 sī siang-tshenn hē-thóng V664 Cas.
Tsit-ê hē-thóng sī tsi̍t-lia̍p pe̍h-é-tshenn kah tsi̍t-lia̍p âng-kū-tshenn tsoo-sîng--ê.
Tsit nn̄g lia̍p se̍h in kiōng-tông ê tsit-liōng tiong-sim leh kiânn, tsiu-kî tsha-put-to sī puànn-kang ê tē-kiû-ji̍t.
V664 Cas iōng pí Tē-kiû tíng-kuân siōng kín hué-tshia 300 puē koh khah-kín ê sok-tōo, tshuā kui-ê sing-hûn tsò-hué kiânn, sán-sing nâ-sik ê hôo-hîng tsìn-pho.
Tsit-ê pho kah sì-khoo-uî-á sing-tsè muî-kài-bu̍t sán-sing tsok-iōng, tsok-iōng siōng kiông ê pōo-hūn, to̍h ē sán-sing siōng kng ê hôo-hîng tsìn-pho.
Tsha-put-to kuè 1 bān-nî liáu-āu, sán-sing sing-hûn ê hîng-tshenn huat-tshut ê tsí-guā-kng kiám-jio̍k, kiânn-tshenn-hîng sing-hûn to̍h ē piàn-kah khuànn-bô.
Kiânn-tshenn-hîng sing-hûn ū bí-lē ê hîng-thé kah kiat-kòo, sóo-í sī thian-bûn liap-iánn-su tsiok ài hip ê thian-thé.

## [English] HFG1 & Abell 6: Planetary Nebulae
[Planetary nebulae][Planetary nebulae] like [Heckathorn-Fesen-Gull 1][Heckathorn-Fesen-Gull 1] (HFG1) and [Abell 6][Abell 6] in the constellation [Cassiopeia][Cassiopeia] are remnants from the last phase of a [medium sized star][medium sized star] like our [Sun][Sun].
In spite of their shapes, planetary nebulae have [nothing in common with actual planets][nothing in common with actual planets].
Located in the bottom left part of the [featured photo][featured photo], HFG1 was created by the [binary star system][binary star system] V664 Cas, which consists of a [white dwarf star][white dwarf star] and a [red giant star][red giant star].
Both stars orbit their [center of mass][center of mass] over about [half an Earth day][half an Earth day].
Traveling with the entire nebula at a speed about 300 times faster than the fastest train on Earth, V664 Cas generates a [bluish][bluish] arc shaped [shock wave][shock wave].
The wave interacts most strongly with the surrounding [interstellar medium][interstellar medium] in the areas where the arc is brightest.
After roughly [10,000 years][10,000 years], planetary nebulae become invisible due to a lack of [ultraviolet light][ultraviolet light] being emitted by the [star][star]s that create them.
Displaying [beautiful shapes][beautiful shapes] and structures, planetary nebulae are [highly desired object][highly desired object]s for astrophotographers.

## 詞彙學習（漢羅/POJ/KIP/華語/English）
- 【行星形星雲】kiâⁿ-chheⁿ-hêng seng-hûn/kiânn-tshenn-hîng sing-hûn/行星狀星雲/planetary nebulae
- 【仙后座】Sian-hiō-chō/Sian-hiō-tsō/仙后座/Cassiopeia
- 【雙星系統】siang-chheⁿ hē-thóng/siang-tshenn hē-thóng/雙星系統/binary star system
- 【白矮星】pe̍h-é-chheⁿ/pe̍h-é-tshenn/白矮星/white dwarf star
- 【紅巨星】âng-kū-chheⁿ/âng-kū-tshenn/紅巨星/red giant star
- 【弧形】hô͘-hêng/hôo-hîng/弧形/arc shaped
- 【震波】chìn-pho/tsìn-pho/震波/shock wave
- 【星際媒介物】seng-chè mûi-kài-bu̍t/sing-tsè muî-kài-bu̍t/星際介質/interstellar medium
- 【質量中心】chit-liōng tiong-sim/tsit-liōng tiong-sim/質心/center of mass
- 【地球日】tē-kiû-ji̍t/tē-kiû-ji̍t/地球日/an Earth day
- 【紫外光】chí-gōa-kng/tsí-guā-kng/紫外光/ultraviolet light
- 【天文攝影師】thian-bûn liap-iáⁿ-su/thian-bûn liap-iánn-su/天文攝影師/astrophotographers

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[Planetary nebulae]:https://en.wikipedia.org/wiki/Planetary_nebula
[Heckathorn-Fesen-Gull 1]:https://www.sternwarte-baerenstein.de/hfg1-abell6-en.html
[Abell 6]:https://in-the-sky.org/data/object.php?id=Abell_6
[Cassiopeia]:https://en.wikipedia.org/wiki/Cassiopeia_(constellation)
[medium sized star]:https://imagine.gsfc.nasa.gov/educators/lifecycles/SC_main_p1.html
[Sun]:https://science.nasa.gov/sun
[nothing in common with actual planets]:https://images.squarespace-cdn.com/content/v1/5b631cba5b409b413bb3a633/1533669968141-15YL8HF098WAOR8RYKFD/A-dog-looking-confused-and-surprised.jpg
[featured photo]:https://www.facebook.com/ZwoDesignAstronomyCameras/posts/802324015256448
[binary star system]:https://science.nasa.gov/universe/stars/multiple-star-systems/
[white dwarf star]:https://apod.nasa.gov/apod/ap231224.html
[red giant star]:https://apod.nasa.gov/apod/ap110408.html
[center of mass]:https://spaceplace.nasa.gov/barycenter/en/
[half an Earth day]:https://www.astro.oma.be/en/gaia-observes-a-cosmic-clock-inside-a-large-planetary-nebula/
[bluish]:https://www.astronomersdoitinthedark.com/index.php?c=145&p=571
[shock wave]:https://apod.nasa.gov/apod/ap240104.html
[interstellar medium]:https://en.wikipedia.org/wiki/Interstellar_medium
[10,000 years]:http://koreascience.or.kr/article/JAKO200502637762045.page
[ultraviolet light]:https://science.nasa.gov/ems/10_ultravioletwaves
[star]:https://en.wikipedia.org/wiki/Star
[beautiful shapes]:https://apod.nasa.gov/apod/ap240107.html
[highly desired object]:https://skynews.ca/hfg1-abell-6-by-dan-kusz/

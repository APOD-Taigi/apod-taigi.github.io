---
title: 玫瑰星雲 ê 深空影像
date: 2024-02-14
publishdate: 2024-02-14T11:45:00+0800
tags: [玫瑰星雲, 圓錐星雲, 狐狸皮星雲, 水素, 雲絲, NGC 2237, 開放星團, NGC 2244, 獨角獸座, 釘仔馬座, 麒麟座, 視寸尺]
hero: https://apod.nasa.gov/apod/image/2402/RosetteCone_Bernard_960_annotated.jpg
summary: 你敢揣會著玫瑰星雲？相片倒爿頂懸彼个大閣紅、看起來敢若一蕊花 ê 星雲，是逐家上愛翕 ê 天體。
categories: [podcast]
vocals: [阿錕]
---

{{% apod %}}

- 原始文章：[Rosette Deep Field](https://apod.nasa.gov/apod/ap240214.html)
- 影像來源 kah 版權：[Olivier Bernard](https://www.astrobin.com/users/Oliverglobetrotter/) & [Philippe Bernhard](https://www.astrobin.com/users/Philippe.BERNHARD/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clu2lyxmt000f01v7g5a55xcd" >}}

## [漢羅] 玫瑰星雲 ê 深空影像
你敢揣會著玫瑰星雲？
相片倒爿頂懸彼个大閣 [紅][red]、看起來敢若一蕊花 ê 星雲，是逐家上愛翕 ê 天體。
毋過，其實伊是 踅 tī [圓錐星雲 kah 狐狸皮星雲][Cone and Fox Fur Nebulas] 四箍圍仔 ê [水素][hydrogen] 發射線。
這个有名 ê [玫瑰星雲][Rosette Nebula 1]，就 chhāi tī 正爿下底，kah [其他星雲][other nebulas] 相連。
星雲 kah 星雲 之間，是一寡無固定形體 ê 雲絲。
因為 [這張][featured image] 玫瑰星雲 ê 影像是 [足闊閣足深][wide and deep]，所以伊看起來，敢若閣有足濟蕊花 tī 內底。
玫瑰星雲去予編做 [NGC 2237][NGC 2237]，伊 ê 中心 是開放星團 [NGC 2244][NGC 2244]，這是一个有足濟 足光藍光星 ê 星團。
In ê 恆星風 kah 高能恆星光，kā 星雲中心 ê 物質掃甲清氣清氣。
[玫瑰星雲][Rosette Nebula 2] kah 咱 ê 距離 是 5000 光年，伊 ê 視寸尺差不多是 [規粒月娘][full moon] ê 3 倍大。
這个天頂 ê 花園，就 tī [釘仔馬][Unicorn] [座][constellation]（[麒麟座][Monoceros]）ê 方向遐。

## [POJ] Mûi-kùi Seng-hûn ê Chhim-khong Iáⁿ-siōng
Lí kám chhōe ē tio̍h Mûi-kùi Seng-hûn?
Siòng-phìⁿ tò-pêng téng-koân hit-ê tōa koh âng, khòaⁿ--khí-lâi káⁿ-ná chi̍t-lúi hoe ê seng-hûn, sī ta̍k-ke siōng-ài hip ê thian-thé.
M̄-koh, kî-si̍t i sī se̍h tī Îⁿ-chui Seng-hûn kah Hô͘-lî-phôe Seng-hûn sì-kho͘-ûi-á ê chúi-sò͘ hoat-siā-sòaⁿ.
Chit-ê ū-miâ ê Mûi-kùi Seng-hûn, to̍h chhāi tī chiàⁿ-pêng ē-té, kah kî-thaⁿ seng-hûn sio-liân.
Seng-hûn kah seng-hûn chi-kan, sī chi̍t-kóa bô kò͘-tēng hêng-thé ê hûn-si.
In-ūi chit-tiuⁿ Mûi-kùi Seng-hûn ê iáⁿ-siōng sī chiok khoah koh chiok chhim, só͘-í i khòaⁿ--khí-lâi, káⁿ-ná koh-ū chiok chē lúi hoe tī lāi-té.
Mûi-kùi seng-hûn khì hō͘ pian-chò NGC 2237, i ê tiong-sim sī khai-hòng seng-thoân NGC 2244, che-sī chi̍t-ê ū chiok chē chiok kng nâ-kng-chheⁿ ê seng-thoân.
In ê hêng-chhiⁿ-hong kah ko-lêng hêng-chheⁿ-kng, kā seng-hûn tiong-sim ê bu̍t-chit sàu kah chheng-khì-chheng-khì.
Mûi-kùi Seng-hûn kah lán ê kū-lî sī 5000 kng-nî, i ê sī-chhùn-chhioh chha-put-to sī kui-lia̍p goe̍h-niû ê 3 pōe tōa.
Chit-ê thiⁿ-téng ê hoe-hn̂g, to̍h tī Teng-á-bé-chō (kî-lîn-chō) ê hong-hiòng hiah.

## [KIP] Muî-kuì Sing-hûn ê Tshim-khong Iánn-siōng
Lí kám tshuē ē tio̍h Muî-kuì Sing-hûn?
Siòng-phìnn tò-pîng tíng-kuân hit-ê tuā koh âng, khuànn--khí-lâi kánn-ná tsi̍t-luí hue ê sing-hûn, sī ta̍k-ke siōng-ài hip ê thian-thé.
M̄-koh, kî-si̍t i sī se̍h tī Înn-tsui Sing-hûn kah Hôo-lî-phuê Sing-hûn sì-khoo-uî-á ê tsuí-sòo huat-siā-suànn.
Tsit-ê ū-miâ ê Muî-kuì Sing-hûn, to̍h tshāi tī tsiànn-pîng ē-té, kah kî-thann sing-hûn sio-liân.
Sing-hûn kah sing-hûn tsi-kan, sī tsi̍t-kuá bô kòo-tīng hîng-thé ê hûn-si.
In-uī tsit-tiunn Muî-kuì Sing-hûn ê iánn-siōng sī tsiok khuah koh tsiok tshim, sóo-í i khuànn--khí-lâi, kánn-ná koh-ū tsiok tsē luí hue tī lāi-té.
Muî-kuì sing-hûn khì hōo pian-tsò NGC 2237, i ê tiong-sim sī khai-hòng sing-thuân NGC 2244, tse-sī tsi̍t-ê ū tsiok tsē tsiok kng nâ-kng-tshenn ê sing-thuân.
In ê hîng-tshinn-hong kah ko-lîng hîng-tshenn-kng, kā sing-hûn tiong-sim ê bu̍t-tsit sàu kah tshing-khì-tshing-khì.
Muî-kuì Sing-hûn kah lán ê kū-lî sī 5000 kng-nî, i ê sī-tshùn-tshioh tsha-put-to sī kui-lia̍p gue̍h-niû ê 3 puē tuā.
Tsit-ê thinn-tíng ê hue-hn̂g, to̍h tī Ting-á-bé-tsō (kî-lîn-tsō) ê hong-hiòng hiah.

## [English] Rosette Deep Field
Can you find the Rosette Nebula?
The large, [red][red], and flowery-looking nebula on the upper left may seem the obvious choice, but that is actually just diffuse [hydrogen][hydrogen] emission surrounding the [Cone and Fox Fur Nebulas][Cone and Fox Fur Nebulas].
The famous [Rosette Nebula][Rosette Nebula 1] is really located on the lower right and connected to the [other nebulas][other nebulas] by irregular filaments.
Because the [featured image][featured image] of Rosetta's field is so [wide and deep][wide and deep], it seems to contain other flowers.
Designated [NGC 2237][NGC 2237], the center of the Rosette nebula is populated by the bright blue stars of open cluster [NGC 2244][NGC 2244], whose winds and [energetic light][energetic light] are evacuating the nebula's center.
The [Rosette Nebula][Rosette Nebula 2] is about 5,000 light years distant and, just by itself, [spans][spans] about three times the diameter of a [full moon][full moon].
This flowery field can be found toward the [constellation][constellation] of the [Unicorn][Unicorn] ([Monoceros][Monoceros]).

## 詞彙學習（漢羅/POJ/KIP/華語/English）
- 【玫瑰星雲】Mûi-kùi Seng-hûn/Muî-kuì Sing-hûn/玫瑰星雲/Rosette Nebula
- 【圓錐星雲】Îⁿ-chui Seng-hûn/Înn-tsui Sing-hûn/錐狀星雲/Cone Nebula
- 【狐狸皮星雲】Hô͘-lî-phôe Seng-hûn/Hôo-lî-phuê Sing-hûn/狐狸皮星雲/Fox Fur Nebula
- 【水素】chúi-sò͘/tsuí-sòo/氫/hydrogen
- 【雲絲】hûn-si/hûn-si/絲狀結構/filament
- 【開放星團】khai-hòng seng-thoân/khai-hòng sing-thuân/開放星團/open cluster
- 【視寸尺】sī-chhùn-chhioh/sī-tshùn-tshioh/視寸尺/angular size
- 【獨角獸座】To̍k-kak-siù-chō/To̍k-kak-siù-tsō/獨角獸座/constellation of the Unicorn
- 【釘仔馬座】Teng-á-bé-chō/Ting-á-bé-tsō/獨角獸座/constellation of the Unicorn
- 【麒麟座】Kî-lîn-chō/Kî-lîn-tsō/麒麟座/Monoceros
- 【NGC 2237】NGC jī-jī-sam-chhit/NGC jī-jī-sam-tshit/NGC 2237/NGC 2237
- 【NGC 2244】NGC jī-jī-sù-sù/NGC jī-jī-sù-sù/NGC 2244/NGC 2244

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[red]:https://apod.nasa.gov/apod/ap240209.html
[hydrogen]:https://spinoff.nasa.gov/Spinoff2016/ps_5.html
[Cone and Fox Fur Nebulas]:https://apod.nasa.gov/apod/ap190416.html
[Rosette Nebula 1]:https://apod.nasa.gov/apod/ap210214.html
[other nebulas]:https://science.nasa.gov/mission/hubble/multimedia/name-that-nebula/
[featured image]:https://www.astrobin.com/ei16px/
[wide and deep]:https://apod.nasa.gov/apod/ap240123.html
[NGC 2237]:https://apod.nasa.gov/apod/ap960214.html
[NGC 2244]:https://apod.nasa.gov/apod/ap210221.html
[energetic light]:https://science.nasa.gov/ems/10_ultravioletwaves/
[Rosette Nebula 2]:https://en.wikipedia.org/wiki/Rosette_Nebula
[spans]:https://media.istockphoto.com/id/1170788665/photo/jumping-cat.jpg?s=612x612&w=0&k=20&c=ZvO4j-SI87tsFolx95wXRSr1JTRIz74ONyotWGSi5Ww=
[full moon]:https://apod.nasa.gov/apod/ap220612.html
[constellation]:https://spaceplace.nasa.gov/constellations/
[Unicorn]:https://en.wikipedia.org/wiki/Unicorn
[Monoceros]:https://en.wikipedia.org/wiki/Monoceros

---
title: AM1054：星系相挵 會生出恆星
date: 2024-02-20
publishdate: 2024-02-20T11:45:00+0800
tags: [AM1054, AM1054-325, 星系相挵, 哈伯太空望遠鏡, 恆星形成活動, 水素, 恆星托兒所, 球形星團, 星系, 真珠袚鍊, 厝邊星系]
hero: https://apod.nasa.gov/apod/image/2402/AM1054_Hubble_960.jpg
summary: 星系相挵 ê 時陣，會生出偌濟恆星？
categories: [podcast]
vocals: [阿錕]
---

{{% apod %}}

- 原始文章：[AM1054: Stars Form as Galaxies Collide](https://apod.nasa.gov/apod/ap240220.html)
- 影像來源：[NASA](https://www.nasa.gov/), [ESA](https://www.esa.int/), [STScI](https://www.stsci.edu/); 資料處理：[J. English](http://www2.physics.umanitoba.ca/u/english/) ([U. Manitoba](https://umanitoba.ca/science/physics-and-astronomy)); 科學：[M. Rodruck](https://sites.psu.edu/mrodruck/) ([Penn State U.](https://science.psu.edu/astro) & [Randolph-Macon C.](https://www.rmc.edu/about-rmc/college-leadership/offices-departments/physics-engineering-and-astrophysics/astrophysics-faculty/)) [et al.](https://arxiv.org/pdf/2309.10267.pdf);文稿：[Jayanne English](http://www2.physics.umanitoba.ca/u/english/) ([U. Manitoba](https://umanitoba.ca/science/physics-and-astronomy)).
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "cluijkngg00jy010cdfsfbiuj" >}}

## [漢羅] AM1054：星系相挵 會生出恆星
星系相挵 ê 時陣，會生出偌濟恆星？
[哈伯太空望遠鏡][Hubble Space Telescope] 最近拄發表 ê [這幅影像][featured here] 內底 ê 星系 AM1054-325 kā 咱講，是有幾若百萬粒。
AM1054-325 kah 伊 ê 厝邊星系 [互踅][circle each other]，是袂 kā 恆星 [毀滅去][being destroyed]，顛倒是 in 之間 ê 重力 kah 運動 [會引起恆星誕生][ignited stellar creation]。
Uì 黃色 [AM1054-325][AM1054-325] 伸出來 ê 氣體殘骸，是受著其他星系 ê 重力相搝 ê 結果。
Tī 遮會 tī 短時間內，發生足濟恆星形成活動。
新誕生 ê 恆星，閣會激發 邊仔 ê 水素氣體，[發出粉紅色 ê 光][stars glows pink]。
發出 [明亮藍光 ê 嬰仔恆星][stars shine blue]，定定會倚做一團，形成一个有幾若千 到 [幾若百萬粒 成員星][millions of stars] ê 實密星團。
AM1054-325 有百外粒這款明亮反藍、[像光點 ê 星團][dot-like star clusters]，有一寡看起來敢若是[真珠][pearls][袚][of][鍊][string]。
分析 [紫外光波段][ultraviolet light] ê 資料發現，大部分這款恆星 ê 年歲是比 1000 萬年閣較少年，會使講 in 是 [紅嬰仔時期 ê 恆星][stellar babies]。
足濟這款恆星托兒所 有可能會發展做 [球形星團][globular star clusters]，內底較少年 ê 一陣恆星，甚至有可能 [會脫離，形成一个較細 ê 星系][detach and form a small galaxy]。

## [POJ] AM1054: Seng-hē sio-lòng ē seⁿ-chhut Hêng-chheⁿ
Seng-hē sio-lòng ê sî-chūn, ē seⁿ-chhut gōa-chē hêng-chheⁿ?
Ha-peh Thài-khong Bōng-oán-kiàⁿ chòe-kīn tú hoat-piáu ê chit pak iáⁿ-siōng lāi-té ê seng-hē AM1054-325 kā lán kóng, sī ū kúi-nā pah-bān lia̍p.
AM1054-325 kah i ê chhù-piⁿ seng-hē hō͘ se̍h, sī bē kā hêng-chheⁿ húi-bia̍t khì, tian-tò sī in chi-kan ê tiōng-le̍k kah ūn-tōng ē ín-khí hêng-chheⁿ tàn-seng.
Ùi n̂g-sek AM1054-325 chhun--chhut-lâi ê khì-thé chân-hâi, sī siū-tio̍h kî-thaⁿ seng-hē ê tiōng-le̍k sio giú ê kiat-kó.
Tī chiah ē tī té sî-kan lāi, hoat-seng chiok chē hêng-chheⁿ hêng-sêng oa̍h-tāng.
Ssin tàn-seng ê hêng-chheⁿ, koh ē kek-hoat piⁿ-á ê chúi-sò͘ khì-thé, hoat-chhut hún-âng-sek ê kng.
Hoat-chhut bêng-liāng nâ-kng ê eⁿ-á hêng-chheⁿ, tiāⁿ-tiāⁿ ē óa chò chi̍t thoân, hêng-sêng chi̍t-ê ū kúi-nā chheng kàu kúi-nā pah-bān lia̍p sêng-oân chheⁿ ê cha̍t-ba̍t seng-thoân.
AM1054-325 ū pah-gōa lia̍p chit-khoán bêng-liāng hoán nâ, chhiūⁿ kng-tiám ê seng-thoân, ū chi̍t-kóa khòaⁿ--khí-lâi káⁿ-ná sī chin-chu phoa̍h-liān.
Hun-sek chí-gōa-kng pho-tōaⁿ ê chu-liāu hoat-hiān, tōa-pō͘-hūn chit-khoán hêng-chheⁿ ê nî-hòe sī pí 1000 bān-nî koh-khah siàu-liân, ē-sái kóng in sī âng-eⁿ-á sî-ki ê hêng-chheⁿ.
Chiok chē chit-khoán hêng-chheⁿ thok-jî-só͘ ū khó-lêng ē hoat-tián chò kiû-hêng seng-thoân, lāi-té khah siàu-liân ê chi̍t-tīn hêng-chheⁿ, sīm-chì ū khó-lêng ē thoat-lî, hêng-sêng chi̍t-ê khah sè ê seng-hē.

## [KIP] AM1054: Sing-hē sio-lòng ē senn-tshut Hîng-tshenn
Sing-hē sio-lòng ê sî-tsūn, ē senn-tshut guā-tsē hîng-tshenn?
Ha-peh Thài-khong Bōng-uán-kiànn tsuè-kīn tú huat-piáu ê tsit pak iánn-siōng lāi-té ê sing-hē AM1054-325 kā lán kóng, sī ū kuí-nā pah-bān lia̍p.
AM1054-325 kah i ê tshù-pinn sing-hē hōo se̍h, sī bē kā hîng-tshenn huí-bia̍t khì, tian-tò sī in tsi-kan ê tiōng-li̍k kah ūn-tōng ē ín-khí hîng-tshenn tàn-sing.
Uì n̂g-sik AM1054-325 tshun--tshut-lâi ê khì-thé tsân-hâi, sī siū-tio̍h kî-thann sing-hē ê tiōng-li̍k sio giú ê kiat-kó.
Tī tsiah ē tī té sî-kan lāi, huat-sing tsiok tsē hîng-tshenn hîng-sîng ua̍h-tāng.
Ssin tàn-sing ê hîng-tshenn, koh ē kik-huat pinn-á ê tsuí-sòo khì-thé, huat-tshut hún-âng-sik ê kng.
Huat-tshut bîng-liāng nâ-kng ê enn-á hîng-tshenn, tiānn-tiānn ē uá tsò tsi̍t thuân, hîng-sîng tsi̍t-ê ū kuí-nā tshing kàu kuí-nā pah-bān lia̍p sîng-uân tshenn ê tsa̍t-ba̍t sing-thuân.
AM1054-325 ū pah-guā lia̍p tsit-khuán bîng-liāng huán nâ, tshiūnn kng-tiám ê sing-thuân, ū tsi̍t-kuá khuànn--khí-lâi kánn-ná sī tsin-tsu phua̍h-liān.
Hun-sik tsí-guā-kng pho-tuānn ê tsu-liāu huat-hiān, tuā-pōo-hūn tsit-khuán hîng-tshenn ê nî-huè sī pí 1000 bān-nî koh-khah siàu-liân, ē-sái kóng in sī âng-enn-á sî-ki ê hîng-tshenn.
Tsiok tsē tsit-khuán hîng-tshenn thok-jî-sóo ū khó-lîng ē huat-tián tsò kiû-hîng sing-thuân, lāi-té khah siàu-liân ê tsi̍t-tīn hîng-tshenn, sīm-tsì ū khó-lîng ē thuat-lî, hîng-sîng tsi̍t-ê khah sè ê sing-hē.

## [English] AM1054: Stars Form as Galaxies Collide
When galaxies collide, how many stars are born?
For AM1054-325, [featured here][featured here] in a recently released image by the [Hubble Space Telescope][Hubble Space Telescope], the answer is millions.
Instead of stars [being destroyed][being destroyed] as galaxy AM1054-325 and a nearby galaxy [circle each other][circle each other], their gravity and motion has [ignited stellar creation][ignited stellar creation].
Star formation occurs rapidly in the gaseous debris stretching from [AM1054-325][AM1054-325]’s yellowish body due to the other galaxy’s gravitational pull.
Hydrogen gas surrounding newborn [stars glows pink][stars glows pink].
Bright infant [stars shine blue][stars shine blue] and cluster together in compact nurseries of thousands to [millions of stars][millions of stars].
AM1054-325 possesses over 100 of these intense-blue, [dot-like star clusters][dot-like star clusters], some appearing like a [string][string] [of][of] [pearls][pearls].
Analyzing [ultraviolet light][ultraviolet light] helped determine that most of these stars are less than 10 million years old: [stellar babies][stellar babies].
Many of these nurseries may grow up to be [globular star clusters][globular star clusters], while the bundle of young stars at the bottom tip may even [detach and form a small galaxy][detach and form a small galaxy].

## 詞彙學習

|漢羅|POJ|KIP|華語|English|
|-|-|-|-|-|
|AM1054|AM it-khòng-ngó͘-sù|AM it-khòng-ngóo-sù|AM1054|AM1054|
|AM1054-325|AM it-khòng-ngó͘-sù kiám sam-jī-ngó͘|AM it-khòng-ngóo-sù kiám sam-jī-ngóo|AM1054-325|AM1054-325|
|星系相挵|seng-hē sio-lòng|sing-hē sio-lòng|星系相撞|galaxy collision|
|哈伯太空望遠鏡|Ha-peh Thài-khong Bōng-oán-kiàⁿ|Ha-peh Thài-khong Bōng-uán-kiànn|哈伯太空望遠鏡|Hubble Space Telescope|
|恆星形成活動|hêng-chheⁿ hêng-sêng oa̍h-tāng|hîng-tshenn hîng-sîng ua̍h-tāng|恆星形成活動|star formation activity|
|水素|chúi-sò͘|tsuí-sòo|氫|hydrogen|
|恆星托兒所|hêng-chheⁿ thok-jî-só͘|hîng-tshenn thok-jî-sóo|恆星托兒所|nurseries|
|球形星團|kiû-hêng seng-thoân|kiû-hîng sing-thuân|球狀星團|globular star clusters|
|星系|seng-hē|sing-hē|星系|galaxy|
|真珠袚鍊|chin-chu phoa̍h-liān|tsin-tsu phua̍h-liān|真珠項鍊|string of pearls|
|厝邊星系|chhù-piⁿ seng-hē|tshù-pinn sing-hē|鄰近星系|nearby galaxy|

{{% /apod %}}
[An-Li Tsai]: thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[featured here]:https://hubblesite.org/contents/news-releases/2024/news-2024-004
[Hubble Space Telescope]:https://science.nasa.gov/mission/hubble/
[being destroyed]:https://apod.nasa.gov/apod/ap171016.html
[circle each other]:https://youtu.be/TI5j-6vGGnA
[ignited stellar creation]:https://en.wikipedia.org/wiki/Starburst_galaxy
[AM1054-325]:https://hubblesite.org/contents/media/images/2024/004/01HN3A68AHYZ7YV50T5G2D2K0Y
[stars glows pink]:https://apod.nasa.gov/apod/ap020613.html
[stars shine blue]:https://www.astronomy.com/science/young-hot-and-blue-stars-in-cluster-ngc-2547/
[millions of stars]:https://apod.nasa.gov/apod/ap210110.html
[dot-like star clusters]:https://ui.adsabs.harvard.edu/abs/2023MNRAS.526.2341R/abstract
[string]:https://apod.nasa.gov/apod/ap020525.html
[of]:https://apod.nasa.gov/apod/ap040220.html
[pearls]:https://www.missionjuno.swri.edu/junocam/processing?id=10966
[ultraviolet light]:https://science.nasa.gov/ems/10_ultravioletwaves/
[stellar babies]:https://thumbs.dreamstime.com/b/four-fluffy-golden-british-longhair-cat-isolated-white-background-kittens-sitting-dark-brown-jewelery-box-pearls-127733819.jpg
[globular star clusters]:https://apod.nasa.gov/apod/ap230130.html
[detach and form a small galaxy]:https://apod.nasa.gov/apod/ap151121.html

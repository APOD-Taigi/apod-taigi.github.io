---
title: 球形星團 杜鵑 47
date: 2024-02-08
publishdate: 2024-02-08T11:45:00+0800
tags: [球形星團 杜鵑 47 NGC 104 銀河系 銀暈 半人馬座 Omega 小麥哲倫星雲 紅巨星 烏洞]
hero: https://apod.nasa.gov/apod/image/2402/NGC104_RGB_NASA1024.png
summary: 球形星團 杜鵑 47 是南半球 ê 珠寶。伊嘛叫做 NGC 104

categories: [podcast]
vocals: [阿錕]
---

{{% apod %}}

- 原始文章：[Globular Star Cluster 47 Tuc](https://apod.nasa.gov/apod/ap240208.html)
- 影像來源 kah [版權][copyright]：[Marco Lorenzi](https://www.glitteringlights.com/About/About-Me), Angus Lau, Tommy Tse
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "cltlqb4i10y7201xh1wuyh1sr" >}}

## [漢羅] 球形星團 杜鵑 47
球形星團 杜鵑 47 是南半球 ê 珠寶。
伊 [嘛叫做 NGC 104][known as NGC 104]，kah 其他 200 个 [球形星團][globular star clusters]，做伙 tī 咱銀河系 ê 銀暈內底咧散步。
杜鵑 47 是咱地球天頂第二光 ê 球形星團，比 [半人馬座 Omega][Omega Centauri] 較暗，離咱有 1 萬 3000 光年遠。
咱會當直接用目睭 tī [杜鵑座][the Toucan] 方向 ê [小麥哲倫星雲][Small Magellanic Cloud] 附近揣著伊。
這个實密 ê 星團是幾若十萬粒 [恆星][of stars] 組成--ê，伊 ê 大細差不多是 120 光年闊。
Tī 這張 [清楚 ê 望遠鏡影像][sharp telescopic portrait] 內底，咱會當真簡單就揣著 [紅巨星][Red giant stars]，in 就是星團外圍彼寡反黃 ê 恆星。
懸密度 ê 球形星團 杜鵑 47，其中有一粒恆星踅中央烏洞咧行 ê 軌道，是目前為止咱知影 kah 烏洞距離上倚--ê。

## [POJ] Kiû-hêng seng-thoân Tō͘-koan 47
kiû-hêng seng-thoân Tō͘-koan 47 sī lâm-pòaⁿ-kiû ê chu-pó.
I mā kiò-chò NGC 104, kah kî-thaⁿ 200 ê kiû-hêng seng-thoân, chò-hóe tī lán Gîn-hô-hē ê gîn-n̄g lāi-té leh sàn-pō͘.
Tō͘-koan 47 sī lán Tē-kiû thiⁿ-téng tē-jī kng ê kiû-hêng seng-thoân, pí Pòaⁿ-jîn-má-chō Omega khah àm, lī lán ū 1 bān 3000 kng-nî hn̄g.
Lán ē-tàng ti̍t-chiap iōng ba̍k-chiu tī Tō͘-koan-chō hong-hiòng ê Sió-be̍h-tiat-lûn Seng-hûn hù-kīn chhōe-tio̍h i.
Chit-ê cha̍t-ba̍t ê seng-thoân sī kúi-nā cha̍p-bān lia̍p hêng-chheⁿ cho͘-sêng--ê, i ê tōa-sè chha-put-to sī 120 kng-nî khoah.
Tī chit-tiuⁿ chheng-chhó ê bōng-oán-kiàⁿ iáⁿ-siōng lāi-té, lán ē-tàng chin kán-tan tō chhōe-tio̍h âng-kū-chheⁿ, in to̍h-sī seng-thoân gōa-ûi hit-kóa hoán-n̂g ê hêng-chheⁿ.
Koân bi̍t-tō͘ ê kiû-hêng seng-thoân Tō͘-koan 47, kî-tiong ū chi̍t-lia̍p hêng-chheⁿ se̍h tiong-ng o͘-tōng leh kiâⁿ ê kúi-tō, sī bo̍k-chêng ûi-chí lán chai-iáⁿ kah o͘-tōng kū-lî siōng óa--ê.

## [KIP] Kiû-hîng sing-thuân Tōo-kuan 47
kiû-hîng sing-thuân Tōo-kuan 47 sī lâm-puànn-kiû ê tsu-pó.
I mā kiò-tsò NGC 104, kah kî-thann 200 ê kiû-hîng sing-thuân, tsò-hué tī lán Gîn-hô-hē ê gîn-n̄g lāi-té leh sàn-pōo.
Tōo-kuan 47 sī lán Tē-kiû thinn-tíng tē-jī kng ê kiû-hîng sing-thuân, pí Puànn-jîn-má-tsō Omega khah àm, lī lán ū 1 bān 3000 kng-nî hn̄g.
Lán ē-tàng ti̍t-tsiap iōng ba̍k-tsiu tī Tōo-kuan-tsō hong-hiòng ê Sió-be̍h-tiat-lûn Sing-hûn hù-kīn tshuē-tio̍h i.
Tsit-ê tsa̍t-ba̍t ê sing-thuân sī kuí-nā tsa̍p-bān lia̍p hîng-tshenn tsoo-sîng--ê, i ê tuā-sè tsha-put-to sī 120 kng-nî khuah.
Tī tsit-tiunn tshing-tshó ê bōng-uán-kiànn iánn-siōng lāi-té, lán ē-tàng tsin kán-tan tō tshuē-tio̍h âng-kū-tshenn, in to̍h-sī sing-thuân guā-uî hit-kuá huán-n̂g ê hîng-tshenn.
Kuân bi̍t-tōo ê kiû-hîng sing-thuân Tōo-kuan 47, kî-tiong ū tsi̍t-lia̍p hîng-tshenn se̍h tiong-ng oo-tōng leh kiânn ê kuí-tō, sī bo̍k-tsîng uî-tsí lán tsai-iánn kah oo-tōng kū-lî siōng uá--ê.

## [English] Globular Star Cluster 47 Tuc

Globular star cluster 47 Tucanae is a jewel of the southern sky.
Also [known as NGC 104][known as NGC 104], it roams the halo of our Milky Way Galaxy along with some 200 other [globular star clusters][globular star clusters].
The second brightest globular cluster (after [Omega Centauri][Omega Centauri] as seen from planet Earth, 47 Tuc lies about 13,000 light-years away.
It can be spotted with the naked-eye close on the sky to the [Small Magellanic Cloud][Small Magellanic Cloud] in the constellation of [the Toucan][the Toucan].
The dense cluster is made up of hundreds of thousands [of stars][of stars] in a volume only about 120 light-years across.
[Red giant stars][Red giant stars] on the outskirts of the cluster are easy to pick out as yellowish stars in this [sharp telescopic portrait][sharp telescopic portrait].
Tightly packed globular cluster 47 Tuc is also home to a star with the closest known [orbit around a black hole][orbit around a black hole].

## 詞彙學習（漢羅/POJ/KIP/華語/English）
- 【球形星團】kiû-hêng seng-thoân/kiû-hîng sing-thuân/球形星團/globular cluster
- 【杜鵑 47】Tō͘-koan sì-cha̍p-chhit/Tōo-kuan sì-tsa̍p-tshit/杜鵑 47/47 Tucanae
- 【NGC 104】NGC it-khòng-sù/NGC it-khòng-sù/NGC 104/NGC 104
- 【銀河系】Gîn-hô-hē/Gîn-hô-hē/銀河系/Milky Way Galaxy
- 【銀暈】gîn-n̄g/gîn-n̄g/銀暈/halo
- 【半人馬座 Omega】Poàn-jîn-má-chō/Puàn-jîn-má-tsō/半人馬座 Omega/Omega Centauri
- 【小麥哲倫星雲】Sió-be̍h-tiat-lûn Seng-hûn/Sió-be̍h-tiat-lûn Sing-hûn/小麥哲倫星雲/Small Magellanic Cloud
- 【紅巨星】âng-kū-chheⁿ/âng-kū-tshenn/紅巨星/red giant star
- 【烏洞】o͘-tōng/oo-tōng/黑洞/black hole

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[known as NGC 104]:http://www.messier.seds.org/xtra/ngc/n0104.html
[globular star clusters]:http://en.wikipedia.org/wiki/Globular_cluster
[Omega Centauri]:https://apod.nasa.gov/apod/ap230316.html
[Small Magellanic Cloud]:https://apod.nasa.gov/apod/ap100903.html
[the Toucan]:http://www.hawastsoc.org/deepsky/tuc/
[of stars]:https://apod.nasa.gov/apod/ap080906.html
[Red giant stars]:https://apod.nasa.gov/apod/ap081218.html
[sharp telescopic portrait]:https://www.glitteringlights.com/Images/Deep-Sky/Open-and-Globular-clusters/i-SPsngr7/A
[orbit around a black hole]:https://www.nasa.gov/mission_pages/chandra/news/star-discovered-in-closest-known-orbit-around-likely-black-hole.html

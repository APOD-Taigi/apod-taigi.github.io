---
title: 超新星殘骸 Simeis 147
date: 2024-02-27
publishdate: 2024-02-27T11:45:00+0800
tags: [超新星殘骸, Simeis 147, Sharpless 2-240, 意大利麵星雲, 金牛座, 御夫座, 狹頻, 濾鏡, 水素, 酸素, 發射線, 脈動星, 自旋, 中子星, 長毛象]
hero: https://apod.nasa.gov/apod/image/2402/Simeis147_Vetter_960.jpg
summary: Tī 超新星殘骸 Simeis 147 複雜交纏 ê 雲絲內底，是真簡單就會揣無路。
categories: [podcast]
vocals: [阿錕]
---

{{% apod %}}

- 原始文章：[Supernova Remnant Simeis 147](https://apod.nasa.gov/apod/ap240227.html)
- 影像來源 kah 版權：[Stéphane Vetter](https://www.facebook.com/stephane.vetter.nuitsacrees) ([Nuits sacrées](http://www.nuitsacrees.fr/))
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clug19f0v0mcl01x72cg68uq3" >}}

## [漢羅] 超新星殘骸 Simeis 147
Tī [超新星殘骸][supernova remnant] Simeis 147 複雜交纏 ê 雲絲內底，是真簡單就會揣無路。
這个有交纏雲絲 ê 星雲，嘛去予編做 Sharpless 2-240，伊閣有一个偏名叫做 意大利麵星雲。
伊 [就 tī][Seen toward] [金牛][Taurus][座][constellations] kah [御夫座][Auriga] ê 交界。
複雜 ê 氣體結構 tī 天頂 迒過 3 [度][degrees] 闊，差不多是 6 粒 [月娘][full moon] tī 天頂 ê 大細。
這團 恆星屑仔雲 ê 大細，照估計 ê 距離 3000 光年 來算，差不多是 150 [光年][light-years] 闊。
[這幅組合影像][This composite image] 是 kā 獨立 ê 狹頻濾鏡，包括 [水素][hydrogen] 發射線（紅色）kah [酸素][oxygen] 發射線（藍色）組合起來的結果。
[超新星][supernova] 殘骸 ê 年歲，估計是 4 萬歲，意思是講，這个大質量恆星爆炸了後第一時間發出 ê 光，來到 [地球][Earth] ê 時間，差不多是 4 萬年前。
彼个時陣，[長毛象][woolly mammoth] 猶 tī 地球頂懸賴賴趖。
這个 [宇宙災難][cosmic catastrophe] 毋但產生湠出去 ê 殘骸，閣有留一粒 [脈動星][pulsar] 落來。
脈動星是一个會自旋 ê [中子星][neutron star]，是 uì 恆星核心留落來 ê 殘骸。

## [POJ] Chhiau-sin-seng chân-hâi Simeis 147
Tī chhiau-sin-seng chân-hâi Simeis 147 ho̍k-cha̍p kau-tîⁿ ê hûn-si lāi-té, sī chin kán-tan to̍h ē chhōe bô-lō͘.
Chit-ê ū kau-tîⁿ hûn-si ê seng-hûn, mā khì hō͘ pian-chò Sharpless 2-240, i koh-ū chi̍t-ê phian-miâ kiò-chò I-tá-lī-mī seng-hûn.
I to̍h tī Kim-gû-chō kah Gū-hu-chō ê kau-kài.
Ho̍k-cha̍p ê khì-thé kiat-kò͘ tī thiⁿ-téng hāⁿ-kòe 3 tō͘ khoah, chha-put-to sī 6 lia̍p goe̍h-niû tī thiⁿ-téng ê tōa-sè.
Chit thoân hêng-chheⁿ sap-á-hûn ê tōa-sè, chiàu kó͘-kè ê kū-lî 3000 kng-nî lâi sǹg, chha-put-to sī 150 kng-nî khoah.
Chit pak cho͘-ha̍p iáⁿ-siōng sī kā to̍k-li̍p ê e̍h-pîn lī-kiàⁿ, pau-koat chúi-sò͘ hoat-siā-sòaⁿ (âng-sek) kah sàng-sò͘ hoat-siā-sòaⁿ (nâ-sek) cho͘-ha̍p khí-lâi ê kiat-kó.
Chhiau-sin-seng chân-hâi ê nî-hòe, kó͘-kè sī 4 bān-sòe, ì-sù sī-kóng, chit-ê tōa chit-liōng hêng-chheⁿ po̍k-chà liáu-āu tē-it sî-kan hoat--chhut ê kng, lâi kàu Tē-kiû ê sî-kan, chha-put-to sī 4 bān nî-chêng.
Hit-ê sî-chūn, tn̂g-mo͘-chhiūⁿ iáu tī Tē-kiû téng-koân lōa-lōa-sô.
Chit-ê ú-tiū chai-lān m̄-nā sán-seng 湠--chhut-khì ê chân-hâi, koh-ū lâu chi̍t-lia̍p me̍h-tōng-chheⁿ lo̍h-lâi.
Me̍h-tōng-chheⁿ sī chi̍t-ê ē chū-soân ê tiong-chú-chheⁿ, sī ùi hêng-chheⁿ he̍k-sim lâu--lo̍h-lâi ê chân-hâi.

## [KIP] Tshiau-sin-sing tsân-hâi Simeis 147
Tī tshiau-sin-sing tsân-hâi Simeis 147 ho̍k-tsa̍p kau-tînn ê hûn-si lāi-té, sī tsin kán-tan to̍h ē tshuē bô-lōo.
Tsit-ê ū kau-tînn hûn-si ê sing-hûn, mā khì hōo pian-tsò Sharpless 2-240, i koh-ū tsi̍t-ê phian-miâ kiò-tsò I-tá-lī-mī sing-hûn.
I to̍h tī Kim-gû-tsō kah Gū-hu-tsō ê kau-kài.
Ho̍k-tsa̍p ê khì-thé kiat-kòo tī thinn-tíng hānn-kuè 3 tōo khuah, tsha-put-to sī 6 lia̍p gue̍h-niû tī thinn-tíng ê tuā-sè.
Tsit thuân hîng-tshenn sap-á-hûn ê tuā-sè, tsiàu kóo-kè ê kū-lî 3000 kng-nî lâi sǹg, tsha-put-to sī 150 kng-nî khuah.
Tsit pak tsoo-ha̍p iánn-siōng sī kā to̍k-li̍p ê e̍h-pîn lī-kiànn, pau-kuat tsuí-sòo huat-siā-suànn (âng-sik) kah sàng-sòo huat-siā-suànn (nâ-sik) tsoo-ha̍p khí-lâi ê kiat-kó.
Tshiau-sin-sing tsân-hâi ê nî-huè, kóo-kè sī 4 bān-suè, ì-sù sī-kóng, tsit-ê tuā tsit-liōng hîng-tshenn po̍k-tsà liáu-āu tē-it sî-kan huat--tshut ê kng, lâi kàu Tē-kiû ê sî-kan, tsha-put-to sī 4 bān nî-tsîng.
Hit-ê sî-tsūn, tn̂g-moo-tshiūnn iáu tī Tē-kiû tíng-kuân luā-luā-sô.
Tsit-ê ú-tiū tsai-lān m̄-nā sán-sing 湠--tshut-khì ê tsân-hâi, koh-ū lâu tsi̍t-lia̍p me̍h-tōng-tshenn lo̍h-lâi.
Me̍h-tōng-tshenn sī tsi̍t-ê ē tsū-suân ê tiong-tsú-tshenn, sī uì hîng-tshenn hi̍k-sim lâu--lo̍h-lâi ê tsân-hâi.

## [English] Supernova Remnant Simeis 147
It's easy to get lost following the intricate, looping, and twisting filaments of [supernova remnant][supernova remnant] Simeis 147.
Also cataloged as Sharpless 2-240, the filamentary nebula goes by the popular nickname the Spaghetti Nebula.
[Seen toward][Seen toward] the boundary of the [constellations][constellations] of the Bull ([Taurus][Taurus]) and the Charioteer ([Auriga][Auriga]), the impressive gas structure covers nearly 3 [degrees][degrees] on the sky, equivalent to 6 [full moon][full moon]s.
That's about 150 [light-years][light-years] at the stellar debris cloud's estimated distance of 3,000 light-years.
[This composite image][This composite image] includes data taken through narrow-band filters isolating emission from [hydrogen][hydrogen] (red) and [oxygen][oxygen] (blue) glowing gas.
The [supernova][supernova] remnant has an estimated age of about 40,000 years, meaning light from this massive stellar explosion first reached the [Earth][Earth] when [woolly mammoth][woolly mammoth]s roamed free.
Besides the expanding remnant, this [cosmic catastrophe][cosmic catastrophe] left behind a [pulsar][pulsar], a spinning [neutron star][neutron star] that is the remnant of the original star's core.

## 詞彙學習（漢羅/POJ/KIP/華語/English）
- 【超新星殘骸】chhiau-sin-seng chân-hâi/tshiau-sin-sing tsân-hâi/超新星殘骸/supernova remnant
- 【Simeis 147】Simeis it-sù-chhit/Simeis it-sù-tshit/Simeis 147/Simeis 147
- 【Sharpless 2-240】Sharpless jī chi jī-sù-khòng/Sharpless jī tsi jī-sù-khòng/Sharpless 2-240/Sharpless 2-240
- 【意大利麵星雲】I-tá-lī-bīn Seng-hûn/I-tá-lī-bīn Sing-hûn/義大利麵星雲/Spaghetti Nebula
- 【金牛座】Kim-gû-chō/Kim-gû-tsō/金牛座/Taurus
- 【御夫座】Gū-hū-chō/Gū-hū-tsō/御夫座/Auriga
- 【狹頻】e̍h-pîn/e̍h-pîn/窄頻/narrowband
- 【濾鏡】lī-kiàⁿ/lī-kiànn/濾鏡/filter
- 【水素】chúi-sò͘/tsuí-sòo/氫/hydrogen
- 【酸素】sàng-sò͘/sàng-sòo/氧/oxygen
- 【發射線】hoat-siā-sòaⁿ/huat-siā-suànn/發射線/emission line
- 【脈動星】me̍h-tōng-chheⁿ/me̍h-tōng-tshenn/脈衝星/pulsar
- 【自旋】chū-soân/tsū-suân/自旋/spin
- 【中子星】tiong-chú-chheⁿ/tiong-tsú-tshenn/中子星/neutron star
- 【長毛象】tn̂g-mo͘-chhiūⁿ/tn̂g-moo-tshiūnn/長毛象/mammoth

{{% /apod %}}
[An-Li Tsai]: thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[supernova remnant]:https://chandra.harvard.edu/xray_sources/supernovas.html
[Seen toward]:https://apod.nasa.gov/apod/ap101220.html
[constellations]:https://spaceplace.nasa.gov/constellations/
[Taurus]:https://en.wikipedia.org/wiki/Taurus_(constellation)
[Auriga]:https://en.wikipedia.org/wiki/Auriga_(constellation)
[degrees]:https://www.1728.org/angsize.htm
[full moon]:https://apod.nasa.gov/apod/ap200925.html
[light-years]:https://spaceplace.nasa.gov/light-year/
[This composite image]:https://www.facebook.com/photo.php?fbid=7494042507273492
[hydrogen]:https://en.wikipedia.org/wiki/Hydrogen-alpha
[oxygen]:https://periodic.lanl.gov/8.shtml
[supernova]:https://youtu.be/wymMn-SmALY
[Earth]:https://science.nasa.gov/earth/facts/
[woolly mammoth]:https://en.wikipedia.org/wiki/Woolly_mammoth#/media/File:Woolly_mammoth_model_Royal_BC_Museum_in_Victoria.jpg
[cosmic catastrophe]:https://mfrost.typepad.com/photos/uncategorized/2008/01/11/boston_terror.jpg
[pulsar]:https://en.wikipedia.org/wiki/Pulsar
[neutron star]:https://apod.nasa.gov/apod/ap170501.html

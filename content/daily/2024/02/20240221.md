---
title: 山尖石林 天頂 ê 海鷗星雲
date: 2024-02-21
publishdate: 2024-02-21T11:45:00+0800
tags: [山尖石林, 海鷗星雲, 角寸尺, 發射星雲, IC 2177, NGC 2343, 水素, 山尖國家公園, 星團]
hero: https://apod.nasa.gov/apod/image/2402/SeagullPinnacles_Venkatraman_960.jpg
summary: 這隻鳥仔是比這粒山頭閣較大。海鷗星雲會叫這个名是因為伊 ê 外形就親像是一隻鳥仔。
categories: [podcast]
vocals: [阿錕]
---

{{% apod %}}

- 原始文章：[Seagull Nebula over Pinnacles' Peak](https://apod.nasa.gov/apod/ap240221.html)
- 影像來源 kah 版權：[Dheera Venkatraman](https://www.instagram.com/dheeranet/)
- 探索你 ê 宇宙：[APOD 亂數產生器](https://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clua5uo8b0tvd0107830zal8i" >}}

## [漢羅] 山尖石林 天頂 ê 海鷗星雲
這隻鳥仔是比這粒山頭閣較大。
[海鷗星雲][Seagull Nebula 1] 會叫這个名是因為伊 ê 外形 [就親像是一隻鳥仔][avian]。
伊是一个發射星雲，tī 夜空中是 [足闊--ê][vast]，伊 ê 角寸尺是 [規粒月娘][full moon] ê 5 倍大以上，按呢差不多有 200 [光年][light years] 大。
海鷗星雲 ê 頭，編號是 [IC 2177][IC 2177]，正爿 ê 翼 下底 是一个星團，編號是 NGC 2343。
[海鷗星雲][Seagull Nebula 2] 主要 ê 成份是發紅光 ê [水素][hydrogen] 氣體，內底閣有一寡塗粉帶，當咧形成 [恆星][stars]。
山頭頂懸這隻海鷗，就敢若是 tī [美國][USA] [加州][California] ê [山尖國家公園][Pinnacles National Park] [頂懸咧飛][seems to soar]。
[這幅影像][featured image]，是 kā 長時間感光 ê 背景 佮 短時間感光 ê 前景 組合起來--ê。
兩張攏是用仝一台 kha-mé-lah，tī 仝一个地點翕--ê。

## [POJ] Soaⁿ-chiam Chio̍h-nâ thiⁿ-téng ê Hái-o͘ Seng-hûn
Chit chiah chiáu-á sī pí chit lia̍p soaⁿ-thâu koh-khah tōa.
Hái-o͘ Seng-hûn ē kiò chit-ê miâ sī in-ūi i ê gōa-hêng to̍h chhin-chhiūⁿ sī chi̍t chiah chiáu-á.
I sī chi̍t-ê hoat-siā seng-hûn, tī iā-khong tiong sī chiok khoah--ê, i ê kak-chhùn-chhioh sī kui-lia̍p goe̍h-niû ê 5 pōe tōa í-siōng,án-ne chha-put-to ū 200 kng-nî tōa.
Hái-o͘ Seng-hûn ê thâu, pian-hō sī IC 2177, chiàⁿ-pêng ê si̍t ē-té sī chi̍t-ê seng-thoân, pian-hō sī NGC 2343.
Hái-o͘ Seng-hûn chú-iàu ê sêng-hūn sī hoat âng-kng ê chúi-sò͘ khì-thé, lāi-té koh-ū chi̍t-kóa thô͘-hún-tòa, tng-leh hêng-sêng hêng-chheⁿ.
soaⁿ-thâu téng-koân chit chiah Hái-o͘, to̍h káⁿ nā-sī tī Bí-kok Ka-chiu ê Soaⁿ-chiam Kok-ka Kong-hn̂g téng-koân leh poe.
Chit pak iáⁿ-siōng, sī kā tn̂g sî-kan kám-kng ê pōe-kéng kah té sî-kan kám-kng ê chiân-kéng cho͘-ha̍p khí-lâi--ê.
Nn̄g tiuⁿ lóng sī iōng kāng chi̍t tâi kha-mé-lah,t ī kāng chi̍t-ê tē-tiám hip--ê.

## [KIP] Suann-tsiam Tsio̍h-nâ thinn-tíng ê Hái-oo Sing-hûn
Tsit tsiah tsiáu-á sī pí tsit lia̍p suann-thâu koh-khah tuā.
Hái-oo Sing-hûn ē kiò tsit-ê miâ sī in-uī i ê guā-hîng to̍h tshin-tshiūnn sī tsi̍t tsiah tsiáu-á.
I sī tsi̍t-ê huat-siā sing-hûn, tī iā-khong tiong sī tsiok khuah--ê, i ê kak-tshùn-tshioh sī kui-lia̍p gue̍h-niû ê 5 puē tuā í-siōng,án-ne tsha-put-to ū 200 kng-nî tuā.
Hái-oo Sing-hûn ê thâu, pian-hō sī IC 2177, tsiànn-pîng ê si̍t ē-té sī tsi̍t-ê sing-thuân, pian-hō sī NGC 2343.
Hái-oo Sing-hûn tsú-iàu ê sîng-hūn sī huat âng-kng ê tsuí-sòo khì-thé, lāi-té koh-ū tsi̍t-kuá thôo-hún-tuà, tng-leh hîng-sîng hîng-tshenn.
suann-thâu tíng-kuân tsit tsiah Hái-oo, to̍h kánn nā-sī tī Bí-kok Ka-tsiu ê Suann-tsiam Kok-ka Kong-hn̂g tíng-kuân leh pue.
Tsit pak iánn-siōng, sī kā tn̂g sî-kan kám-kng ê puē-kíng kah té sî-kan kám-kng ê tsiân-kíng tsoo-ha̍p khí-lâi--ê.
Nn̄g tiunn lóng sī iōng kāng tsi̍t tâi kha-mé-lah,t ī kāng tsi̍t-ê tē-tiám hip--ê.

## [English] Seagull Nebula over Pinnacles' Peak
The bird is bigger than the peak.
Nicknamed for its [avian][avian] shape, the [Seagull Nebula][Seagull Nebula 1] is an [emission nebula][emission nebula] on the night sky that is [vast][vast], spanning an angle over five times the diameter of the [full moon][full moon] and over 200 [light years][light years].
The head of the nebula is catalogued as [IC 2177][IC 2177], and the star cluster under its right wing is catalogued as NGC 2343.
Consisting of mostly red-glowing [hydrogen][hydrogen] gas, the [Seagull Nebula][Seagull Nebula 2] incorporates some dust lanes and is forming [stars][stars].
The peak over which this Seagull [seems to soar][seems to soar] occurs at [Pinnacles National Park][Pinnacles National Park] in [California][California], [USA][USA].
The [featured image][featured image] is a composite of long exposure images of the background sky and short exposure images of the foreground, all taken consecutively with the same camera and from the same location.

## 詞彙學習

|漢羅|POJ|KIP|華語|English|
|-|-|-|-|-|
|海鷗星雲|Hái-o͘ Seng-hûn|Hái-oo Sing-hûn|海鷗星雲|Seagull Nebula|
|山尖石林|Soaⁿ-chiam Chio̍h-nâ|Suann-tsiam Tsio̍h-nâ|尖峰石陣|Pinnacles' Peak|
|角寸尺|kak-chhùn-chhioh|kak-tshùn-tshioh|角寸尺|angular size|
|發射星雲|hoat-siā seng-hûn|huat-siā sing-hûn|發射星雲|emission nebula|
|星團|seng-thoân|sing-thuân|星團|star cluster|
|IC 2177|IC jī-it-chhit-chhit|IC jī-it-tshit-tshit|IC 2177|IC 2177|
|NGC 2343|NGC jī-sam-sù-sam|NGC jī-sam-sù-sam|NGC 2343|NGC 2343|
|水素|chúi-sò͘|tsuí-sòo|氫|hydrogen|
|山尖國家公園|Soaⁿ-chiam Kok-ka Kong-hn̂g|Suann-tsiam Kok-ka Kong-hn̂g|尖頂國家公園|Pinnacles National Park|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[avian]:https://en.wiktionary.org/wiki/avian#Adjective
[Seagull Nebula 1]:https://apod.nasa.gov/apod/ap230119.html
[emission nebula]:https://apod.nasa.gov/apod/emission_nebulae.html
[vast]:https://apod.nasa.gov/apod/ap240123.html
[full moon]:https://apod.nasa.gov/apod/ap220612.html
[light years]:https://spaceplace.nasa.gov/light-year/
[IC 2177]:https://en.wikipedia.org/wiki/IC_2177
[hydrogen]:https://periodic.lanl.gov/1.shtml
[Seagull Nebula 2]:https://apod.nasa.gov/apod/ap180316.html
[stars]:https://science.nasa.gov/universe/stars/
[seems to soar]:https://i1.sndcdn.com/avatars-000031354923-a6ixw8-t500x500.jpg
[Pinnacles National Park]:https://en.wikipedia.org/wiki/Pinnacles_National_Park
[California]:https://en.wikipedia.org/wiki/California
[USA]:https://en.wikipedia.org/wiki/United_States
[featured image]:https://www.instagram.com/p/CKXdL1YndQi/

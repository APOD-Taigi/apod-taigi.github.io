---
title: 彗星 12P/Pons-Brooks ê 彗尾結構
date: 2024-02-16
publishdate: 2024-02-16T11:45:00+0800
tags: [彗星 12P/Pons-Brooks, 彗尾, 近日點, 彗鬚, 週期彗星, 哈雷型彗星, 離子尾溜, 太陽風, 蝎虎座 日全食]
hero: https://apod.nasa.gov/apod/image/2402/12P_Pons_Brooks_2024_02_11_185335PST_JuneLake_DEBartlett800.jpg
summary: 彗星 12P/Pons-Brooks tī 4 月 21 ê 時陣，會閣再行到近日點，所以伊紲落來會愈來愈光。
categories: [podcast]
vocals: [阿錕]
---

{{% apod %}}

- 原始文章：[Structure in the Tail of Comet 12P/Pons-Brooks](https://apod.nasa.gov/apod/ap240216.html)
- 影像來源 kah [版權][copyright]：[Dan Bartlett](https://www.astrobin.com/users/h2ologg/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clu2m1q2d01pw01wp6obkf9i9" >}}

## [漢羅] 彗星 12P/Pons-Brooks ê 彗尾結構
[彗星 12P/Pons-Brooks][Comet 12P/Pons-Brooks] tī 4 月 21 ê 時陣，會閣再行到近日點，所以伊紲落來會愈來愈光。
這粒 哈雷型 ê 週期彗星有青色 ê 彗鬚，咱這馬已經會當用細台望遠鏡看著伊矣。
這粒活跳跳 ê 彗星有 [藍色 ê 離子尾溜][bluish ion tail]，這是去予 太陽風 歕出來 ê 彗鬚，較暗、嘛較歹看著。
[這張影像][in this image] 是 kā 2 月 11 暗暝幾若張感光影像疊起來 ê 結果，才會當看著這个足暗 ê 尾溜，kah 伊 ê 詳細結構。
這張影像有 2 度闊，內底有暗暗 ê 恆星、背景星系，就 tī 北天 ê 蝎虎座 方向。
[是講][Of course]，彗星 12P tī 4 月 21 近日點 ê 時陣，kah 發生 tī 4 月 8 號 ê 日全食，才差 2 禮拜爾爾。
時到，地球天頂會同齊出現彗星 kah [日全食][totally eclipsed Sun]。

## [POJ] Hūi-chheⁿ 12P/Pons Brooks ê Hūi-bóe kiat-kò͘
Hūi-chheⁿ 12P/Pons Brooks tī 4 goe̍h 21 ê sî-chūn, ē koh-chài kiâⁿ kàu kīn-ji̍t-tiám, só͘-í i sòa--lo̍h-lâi ē lú-lâi-lú kng.
Chit lia̍p Ha-lûi-hêng ê chiu-kî hūi-chheⁿ ū chheⁿ-sek ê hūi-chhiu, lán chit-má í-keng ē-tàng iōng sè-tâi bōng-oán-kiàⁿ khòaⁿ-tio̍h i ah.
Chit lia̍p oa̍h-thiàu-thiàu ê hūi-chheⁿ ū nâ-sek ê lī-chú bóe-liu, che-sī khì hō͘ thài-iông-hong pûn chhut-lâi ê hūi-chhiu, khah àm, mā khah pháiⁿ khòaⁿ--tio̍h.
Chit-tiuⁿ iáⁿ-siōng sī kā 2 goe̍h 11 àm-mê kúi-nā tiuⁿ kám-kng iáⁿ-siōng tha̍h khí-lâi ê kiat-kó, chiah ē-tàng khòaⁿ-tio̍h chit-ê chiok àm ê bóe-liu, kah i ê siông-sè kiat-kò͘.
Chit-tiuⁿ iáⁿ-siōng ū 2 tō͘ khoah, lāi-té ū àm-àm ê hêng-chheⁿ, pōe-kéng seng-hē, to̍h tī pak-thian ê Giat-hó͘-chō hong-hiòng.
Sī-kóng, hūi-chheⁿ 12P tī 4 goe̍h 21 kīn-ji̍t-tiám ê sî-chūn, kah hoat-seng tī 4 goe̍h 8 hō ê ji̍t-choân-si̍t, chiah chha 2 lé-pài niā-niā.
Sî-kàu, Tē-kiû thiⁿ-téng ē tâng-chê chhut-hiān hūi-chheⁿ kah ji̍t-choân-si̍t.

## [KIP] Huī-tshenn 12P/Pons Brooks ê Huī-bué kiat-kòo
Huī-tshenn 12P/Pons Brooks tī 4 gue̍h 21 ê sî-tsūn, ē koh-tsài kiânn kàu kīn-ji̍t-tiám, sóo-í i suà--lo̍h-lâi ē lú-lâi-lú kng.
Tsit lia̍p Ha-luî-hîng ê tsiu-kî huī-tshenn ū tshenn-sik ê huī-tshiu, lán tsit-má í-king ē-tàng iōng sè-tâi bōng-uán-kiànn khuànn-tio̍h i ah.
Tsit lia̍p ua̍h-thiàu-thiàu ê huī-tshenn ū nâ-sik ê lī-tsú bué-liu, tse-sī khì hōo thài-iông-hong pûn tshut-lâi ê huī-tshiu, khah àm, mā khah pháinn khuànn--tio̍h.
Tsit-tiunn iánn-siōng sī kā 2 gue̍h 11 àm-mê kuí-nā tiunn kám-kng iánn-siōng tha̍h khí-lâi ê kiat-kó, tsiah ē-tàng khuànn-tio̍h tsit-ê tsiok àm ê bué-liu, kah i ê siông-sè kiat-kòo.
Tsit-tiunn iánn-siōng ū 2 tōo khuah, lāi-té ū àm-àm ê hîng-tshenn, puē-kíng sing-hē, to̍h tī pak-thian ê Giat-hóo-tsō hong-hiòng.
Sī-kóng, huī-tshenn 12P tī 4 gue̍h 21 kīn-ji̍t-tiám ê sî-tsūn, kah huat-sing tī 4 gue̍h 8 hō ê ji̍t-tsuân-si̍t, tsiah tsha 2 lé-pài niā-niā.
Sî-kàu, Tē-kiû thinn-tíng ē tâng-tsê tshut-hiān huī-tshenn kah ji̍t-tsuân-si̍t.

## [English] Structure in the Tail of Comet 12P/Pons-Brooks
Heading for its next perihelion passage on April 21, [Comet 12P/Pons-Brooks][Comet 12P/Pons-Brooks] is growing brighter.
The greenish coma of this periodic Halley-type comet has become relatively easy to observe in small telescopes.
But the [bluish ion tail][bluish ion tail] now streaming from the active comet's coma and buffeted by the solar wind, is faint and difficult to follow.
Still, [in this image][in this image] stacked exposures made on the night of February 11 reveal the fainter tail's detailed structures.
The frame spans over two degrees across a background of faint stars and background galaxies toward the northern constellation Lacerta.
[Of course][Of course] Comet 12P's April 21 perihelion passage will be only two weeks after the April 8 total solar eclipse, putting the comet in planet Earth's sky along with a [totally eclipsed Sun][totally eclipsed Sun].

## 詞彙學習

|漢羅|POJ|KIP|華語|English|
|-|-|-|-|-|
|彗星 12P/Pons-Brooks|hūi-chheⁿ cha̍p-jī P Pons-Brooks|huī-tshenn tsa̍p-jī P Pons-Brooks|12P/龐士-布魯克斯彗星|Comet 12P/Pons-Brooks|
|彗尾|hūi-bóe|huī-bué|彗尾|tail of comet|
|近日點|kīn-ji̍t-tiám|kīn-ji̍t-tiám|近日點|perihelion|
|彗鬚|hūi-chhiu|huī-tshiu|彗髮|coma|
|週期彗星|chiu-kî hūi-chheⁿ|tsiu-kî huī-tshenn|週期彗星|periodic comet|
|哈雷型彗星|Ha-lûi-hêng hūi-chheⁿ|Ha-luî-hîng huī-tshenn|哈雷型彗星|Halley-type comet|
|離子尾溜|lî-chú bóe-liu|lî-tsú bué-liu|離子尾|ion tail|
|太陽風|thài-iông-hong|thài-iông-hong|太陽風|solar wind|
|蝎虎座|Giat-hó͘-chō|Giat-hóo-tsō|蝎虎座|Lacerta|
|日全食|ji̍t-choân-si̍t|ji̍t-tsuân-si̍t|日全食|total solar eclipse|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[Comet 12P/Pons-Brooks]:https://en.wikipedia.org/wiki/12P/Pons%E2%80%93Brooks
[bluish ion tail]:https://apod.nasa.gov/apod/ap230109.html
[in this image]:https://www.astrobin.com/3wdu89/B/
[Of course]:https://www.universetoday.com/165447/the-comet-vs-the-eclipse-12p-pons-brooks-heads-towards-perihelion-in-april/
[totally eclipsed Sun]:https://science.nasa.gov/eclipses/future-eclipses/eclipse-2024/where-when/

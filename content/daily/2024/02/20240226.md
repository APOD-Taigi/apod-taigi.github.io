---
title: 火星 衛星 kah 衛星之間 ê 互食
date: 2024-02-26
publishdate: 2024-02-26T11:45:00+0800
tags: [free2share, 火星, 互食, 火衛一 Phobos, 火衛二 Deimos, 火星快車號]
hero: https://www.youtube.com/watch?v=hwQTH0IGrwE
summary: 天頂若是有兩粒月娘，而且 in 互相 kā 另外一粒閘去，會是啥物狀況？
---

{{% apod %}}

- 原始文章：[Martian Moon Eclipses Martian Moon](https://apod.nasa.gov/apod/ap240226.html)
- 影片來源：[ESA](https://www.esa.int/), [DLR](https://www.dlr.de/EN/organisation-dlr/dlr/dlr-at-a-glance.html), [FU Berlin](https://www.fu-berlin.de/), [Mars Express](https://www.esa.int/Science_Exploration/Space_Science/Mars_Express); 資料處理 & [CC BY 2.0 License](https://creativecommons.org/licenses/by/2.0/): [Andrea Luck](https://twitter.com/andrluck)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 火星 衛星 kah 衛星之間 ê 互食
天頂若是有兩粒月娘，而且 in 互相 kā 另外一粒閘去，會是啥物狀況？
這款狀況就發生 tī [火星][Mars 1]。
[這支影片][featured video] 就紀錄著太空中這款無四常 ê 現象。
相片內底 是火星 ê 兩粒衛星。
較大粒 ê 是 [火衛一 Phobos][Phobos 1]，伊踅這粒紅色行星 ê 軌道較近。
較細粒 ê 是 [火衛二 Deimos][Deimos]，伊踅 ê 軌道較遠。
[這个系列影像][The sequence] 是舊年 歐洲太空總署 [ESA][ESA] 一台踅 [火星][Mars 2] ê 機器人太空船 [火星快車號][Mars Express] 翕--ê。
火星表面嘛 [會當看著互食景色][eclipse is visible]，毋過較罕得看著。
Ùi 火星表面看，較倚 ê [衛星 Phobos][Phobos would appear] 會 ùi 較遠 ê 衛星 Deimos 面頭前行過。
[較趣味][Most oddly] ê 是，Phobos 踅火星是遮爾倚，所以伊 ê 公轉週期煞比火星 ê 自轉週期閣較緊。
Kah [地球 ê 月娘][Earth's Moon] 相比，變做是西爿 peh 起來，東爿沉落去，就親像是 Phobos tī 天頂咧 [倒退攄][move backwards]。
[Phobos][Phobos 2] 是上倚火星 ê 衛星，伊踅火星 ê 速度是遮爾緊，緊甲逐工會 ùi 火星天頂經過 3 擺。

## [POJ] Hóe-chheⁿ ōe-chheⁿ kah ōe-chheⁿ chi-kan ê hō͘-si̍t
Thiⁿ-téng nā-sī ū nn̄g lia̍p goe̍h-niû, jî-chhiáⁿ in hō͘-siōng kā lēng-gōa chi̍t-lia̍p cha̍h khì, ē sī siáⁿ-mih chōng-hóng?
Chit-khoán chōng-hóng to̍h hoat-seng tī Hóe-chheⁿ.
Chit-ki iáⁿ-phìⁿ to̍h kí-lio̍k tio̍h thài-khong tiong chit-khoán bô sù-siông ê hiān-siōng.
Siòng-phìⁿ lāi-té sī Hóe-chheⁿ ê nn̄g lia̍p ōe-chheⁿ.
Khah tōa-lia̍p ê sī Hóe-ōe-it Phobos, i se̍h chit lia̍p âng-sek kiâⁿ-chheⁿ ê kúi-tō khah kīn.
Khah sè-lia̍p ê sī Hóe-ōe-jī Deimos, i se̍h ê kúi-tō khah hn̄g.
Chit-ê hē-lia̍t iáⁿ-siōng sī kū-nî Au-chiu thài-khong chóng sú ESA chi̍t tâi se̍h Hóe-chheⁿ ê ke-khì-lâng thài-khong-chûn Hóe-chheⁿ Khoài-chhia-hō hip--ê.
Hóe-chheⁿ piáu-bīn mā ē-tàng khòaⁿ-tio̍h lūi-sū ê hō͘-si̍t kéng-sek, m̄-koh khah hán-tit khòaⁿ--tio̍h.
Ùi Hóe-chheⁿ Piáu-bīn khòaⁿ, khah óa ê ōe-chheⁿ Phobos ē ùi khah hn̄g ê ōe-chheⁿ Deimos bīn-thâu-chêng kiâⁿ--kòe.
Khah chhù-bī ê sī, Phobos se̍h Hóe-chheⁿ sī chiah-nī óa, só͘-í i ê kong-choán chiu-kî soah pí Hóe-chheⁿ ê chū-choán chiu-kî koh khah kín.
Kah Tē-kiû ê goe̍h-niû sio-pí, piàn-chò sī sai-pêng peh--khí-lâi, tang-pêng tîm--lo̍h-khì, to̍h chhin-chhiūⁿ sī Phobos tī thiⁿ-téng teh tò-thè-lu.
Phobos sī siōng óa Hóe-chheⁿ ê ōe-chheⁿ, i se̍h Hóe-chheⁿ ê sok-tō͘ sī chiah-nī kín, kín kah ta̍k-kang ē ùi Hóe-chheⁿ thiⁿ-téng keng-kòe 3 pái.

## [KIP] Hué-tshenn uē-tshenn kah uē-tshenn tsi-kan ê hōo-si̍t
Thinn-tíng nā-sī ū nn̄g lia̍p gue̍h-niû, jî-tshiánn in hōo-siōng kā līng-guā tsi̍t-lia̍p tsa̍h khì, ē sī siánn-mih tsōng-hóng?
Tsit-khuán tsōng-hóng to̍h huat-sing tī Hué-tshenn.
Tsit-ki iánn-phìnn to̍h kí-lio̍k tio̍h thài-khong tiong tsit-khuán bô sù-siông ê hiān-siōng.
Siòng-phìnn lāi-té sī Hué-tshenn ê nn̄g lia̍p uē-tshenn.
Khah tuā-lia̍p ê sī Hué-uē-it Phobos, i se̍h tsit lia̍p âng-sik kiânn-tshenn ê kuí-tō khah kīn.
Khah sè-lia̍p ê sī Hué-uē-jī Deimos, i se̍h ê kuí-tō khah hn̄g.
Tsit-ê hē-lia̍t iánn-siōng sī kū-nî Au-tsiu thài-khong tsóng sú ESA tsi̍t tâi se̍h Hué-tshenn ê ke-khì-lâng thài-khong-tsûn Hué-tshenn Khuài-tshia-hō hip--ê.
Hué-tshenn piáu-bīn mā ē-tàng khuànn-tio̍h luī-sū ê hōo-si̍t kíng-sik, m̄-koh khah hán-tit khuànn--tio̍h.
Uì Hué-tshenn Piáu-bīn khuànn, khah uá ê uē-tshenn Phobos ē uì khah hn̄g ê uē-tshenn Deimos bīn-thâu-tsîng kiânn--kuè.
Khah tshù-bī ê sī, Phobos se̍h Hué-tshenn sī tsiah-nī uá, sóo-í i ê kong-tsuán tsiu-kî suah pí Hué-tshenn ê tsū-tsuán tsiu-kî koh khah kín.
Kah Tē-kiû ê gue̍h-niû sio-pí, piàn-tsò sī sai-pîng peh--khí-lâi, tang-pîng tîm--lo̍h-khì, to̍h tshin-tshiūnn sī Phobos tī thinn-tíng teh tò-thè-lu.
Phobos sī siōng uá Hué-tshenn ê uē-tshenn, i se̍h Hué-tshenn ê sok-tōo sī tsiah-nī kín, kín kah ta̍k-kang ē uì Hué-tshenn thinn-tíng king-kuè 3 pái.

## [English] Martian Moon Eclipses Martian Moon
What if there were two moons in the sky -- and they eclipsed each other?
This happens on [Mars][Mars 1].
The [featured video][featured video] shows a version of this unusual eclipse from space.
Pictured are the two moons of Mars: the larger [Phobos][Phobos 1], which orbits closer to the red planet, and the smaller [Deimos][Deimos], which orbits further out.
[The sequence][The sequence] was captured last year by the [ESA][ESA]’s [Mars Express][Mars Express], a robotic spacecraft that itself orbits [Mars][Mars 2].
A similar [eclipse is visible][eclipse is visible] from the Martian surface, although very rarely.
From the surface, though, the closer moon [Phobos would appear][Phobos would appear] to pass in front of farther moon Deimos.
[Most oddly][Most oddly], Phobos orbits Mars so close that it appears to [move backwards][move backwards] when compared to [Earth's Moon][Earth's Moon] from Earth, rising in west and setting in the east.
[Phobos][Phobos 2], the closer moon, orbits so close and so fast that it passes nearly overhead about three times a day.

## 詞彙學習（漢羅/POJ/KIP/華語/English）
- 【火星】Hóe-chheⁿ/Hué-tshenn/火星/Mars
- 【互食】hō͘-si̍t/hōo-si̍t/互食/eclipsed each other
- 【火衛一 Phobos】Hòe-ōe-it/Huè-uē-it/火衛一/Phobos
- 【火衛二 Deimos】Hòe-ōe-jī/Huè-uē-jī/火衛二/Deimos
- 【火星快車號】Hóe-chheⁿ Khoài-chhia-hō/Hué-tshenn Khuài-tshia-hō/火星快車號/Mars Express

{{% /apod %}}
[An-Li Tsai]: thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[Mars 1]:https://science.nasa.gov/mars/
[featured video]:https://www.flickr.com/photos/192271236@N03/53339474142/in/photostream/ 
[Phobos 1]:https://apod.nasa.gov/apod/ap230731.html
[Deimos]:https://apod.nasa.gov/apod/ap010902.html
[The sequence]:https://www.flickr.com/photos/192271236@N03/53339522052/
[ESA]:https://www.esa.int/
[Mars Express]:https://www.esa.int/Science_Exploration/Space_Science/Mars_Express
[Mars 2]:https://en.wikipedia.org/wiki/Mars
[eclipse is visible]:https://apod.nasa.gov/apod/ap220509.html
[Phobos would appear]:https://en.wikipedia.org/wiki/Phobos_(moon)#/media/File:Phobos_fly-by_animation_ESA223006.gif
[Most oddly]:https://i2-prod.mirror.co.uk/incoming/article27598932.ece/ALTERNATES/s1200b/1_SWNS_SURPRISED_DOG_008.jpg
[move backwards]:https://en.wikipedia.org/wiki/Moonrise_and_moonset#Direction
[Earth's Moon]:https://apod.nasa.gov/apod/ap220421.html
[Phobos 2]:https://apod.nasa.gov/apod/ap220703.html

---
title: 獨創號直升機 歹去 ê 車葉仔 ê 烏影
date: 2024-02-10
publishdate: 2024-02-10T11:45:00+0800
tags: [free2share, 火星, 獨創號, 直升機, Wright 兄弟 1 號, 機翼, 車葉仔]
hero: https://apod.nasa.gov/apod/image/2402/PIA26243-1024.jpg
summary: 2024 年 1 月 18，是自動控制 ê 火星獨創號直升機 第 72 擺 tī 火星薄薄 ê 大氣層內底飛。
---

{{% apod %}}

- 原始文章：[The Shadow of Ingenuity's Damaged Rotor Blade](https://apod.nasa.gov/apod/ap240210.html)
- 影像來源：[NASA](https://www.nasa.gov/), [JPL-Caltech](https://www.jpl.nasa.gov), [Ingenuity](https://mars.nasa.gov/technology/helicopter/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 獨創號直升機 歹去 ê 車葉仔 ê 烏影
[2024 年 1 月 18][On January 18, 2024]，是自動控制 ê [火星獨創號直升機][Mars Helicopter Ingenuity] 第 72 擺 tī 火星薄薄 ê 大氣層內底飛。
伊飛到這粒 紅色行星頂懸 12 公尺懸 ê 所在，停 4.5 秒鐘 ê 時間。
獨創號 ê 第 72 擺降落並無順利。
降落 ê 過程，伊 kah 毅力號探測車 tī 火星表面 1 公尺懸 ê 所在失去聯絡。
等有通重新聯絡了後，獨創號才會使送這寡影像轉來。
相片是其中一片車葉仔 ê [烏影][showing the shadow]，可能是 tī 降落過程創歹去矣。
所以，這个歷史上有名 ê 獨創號，就 tī 這 1000 外工探索火星了後，結束伊 ê 飛行任務，[超過本底按算][exceeding expectations] 欲飛 ê 時間閣較久。
火星獨創號直升機 ê 小名叫做 Ginny。
[2021 年 4 月 19][on April 19, 2021] 開始，伊就是地球以外行星，頭一台會當控制 ê 飛行器。
發射進前，獨創號 ê 太陽能枋 [下底，閣黏一塊][fixed to the underside] 人類歷史上頭一台動力控制 ê 飛龍機，[Wright 兄弟][Wright Brothers Flyer] 1 號，倒爿下底機翼 ê 材料。

## [POJ] To̍k-chhòng-hō Ti̍t-seng-ki pháiⁿ-khì ê chhia-hio̍h-á ê o͘-iáⁿ
2024 nî 1 goe̍h 18, sī chū-tōng khòng-chè ê Hóe-chheⁿ To̍k-chhòng-hō Ti̍t-seng-ki tē 72 pái tī Hóe-chheⁿ po̍h-po̍h ê tāi-khì-chân lāi-té poe.
I poe-kàu chit lia̍p âng-sek hêng-chheⁿ téng-koân 12 kong-chhioh koân ê só͘-chāi, thêng 4.5 bió-cheng ê sî-kan.
To̍k-chhòng-hō ê tē 72 pái kàng-lo̍h pēng bô sūn-lī.
Kàng-loh ê kòe-têng, i kah Gē-le̍k-hō thàm-chhek-chhia tī Hóe-chheⁿ piáu-bīn 1 kong-chhioh koân ê só͘-chāi sit-khì liân-lo̍k.
Tán ū-thang tiông-sin liân-lo̍k liáu-āu, To̍k-chhòng-hō chiah ē-sái sàng chit kóa iáⁿ-siōng tńg-lâi.
Siòng-phìⁿ sī kî-tiong 1 phìⁿ chhia-hio̍h-á ê o͘-iáⁿ, khó-lêng sī tī kàng-lo̍h kòe-têng chhòng pháiⁿ--khì-ah.
Só͘-í, chit-ê le̍k-sú-siōng ū-miâ ê To̍k-chhòng-hō, tō tī che 1000 gōa kang thàm-soh Hóe-chheⁿ liáu-āu, kiat-sok i ê hui-hêng jīm-bū, chhiau-kòe pún-té àn-sǹg beh poe ê sî-kan koh-khah kú.
Hóe-chheⁿ To̍k-chhòng-hō Ti̍t-seng-ki ê sió-miâ kiò-chò Ginny.
2021 nî 4 goe̍h 19 khai-sí, i to̍h-sī Tē-kiû í-gōa hêng-chheⁿ, thâu chi̍t tâi ē-tàng khòng-chè ê hui-hêng-khì.
Hoat-siā chìn-chêng, To̍k-chhòng-hō ê thài-iông-lêng-pang ē-té, koh liâm chi̍t-tè jîn-lūi le̍k-sú-siōng thâu chi̍t tâi tāng-le̍k khòng-chè ê poe-lêng-ki, Wright hiaⁿ-tī 1 hō, tò-pêng ē-té ki-e̍k ê châi-liāu.

## [KIP] To̍k-tshòng-hō Ti̍t-sing-ki pháinn-khì ê tshia-hio̍h-á ê oo-iánn
2024 nî 1 gue̍h 18, sī tsū-tōng khòng-tsè ê Hué-tshenn To̍k-tshòng-hō Ti̍t-sing-ki tē 72 pái tī Hué-tshenn po̍h-po̍h ê tāi-khì-tsân lāi-té pue.
I pue-kàu tsit lia̍p âng-sik hîng-tshenn tíng-kuân 12 kong-tshioh kuân ê sóo-tsāi, thîng 4.5 bió-tsing ê sî-kan.
To̍k-tshòng-hō ê tē 72 pái kàng-lo̍h pīng bô sūn-lī.
Kàng-loh ê kuè-tîng, i kah Gē-li̍k-hō thàm-tshik-tshia tī Hué-tshenn piáu-bīn 1 kong-tshioh kuân ê sóo-tsāi sit-khì liân-lo̍k.
Tán ū-thang tiông-sin liân-lo̍k liáu-āu, To̍k-tshòng-hō tsiah ē-sái sàng tsit kuá iánn-siōng tńg-lâi.
Siòng-phìnn sī kî-tiong 1 phìnn tshia-hio̍h-á ê oo-iánn, khó-lîng sī tī kàng-lo̍h kuè-tîng tshòng pháinn--khì-ah.
Sóo-í, tsit-ê li̍k-sú-siōng ū-miâ ê To̍k-tshòng-hō, tō tī tse 1000 guā kang thàm-soh Hué-tshenn liáu-āu, kiat-sok i ê hui-hîng jīm-bū, tshiau-kuè pún-té àn-sǹg beh pue ê sî-kan koh-khah kú.
Hué-tshenn To̍k-tshòng-hō Ti̍t-sing-ki ê sió-miâ kiò-tsò Ginny.
2021 nî 4 gue̍h 19 khai-sí, i to̍h-sī Tē-kiû í-guā hîng-tshenn, thâu tsi̍t tâi ē-tàng khòng-tsè ê hui-hîng-khì.
Huat-siā tsìn-tsîng, To̍k-tshòng-hō ê thài-iông-lîng-pang ē-té, koh liâm tsi̍t-tè jîn-luī li̍k-sú-siōng thâu tsi̍t tâi tāng-li̍k khòng-tsè ê pue-lîng-ki, Wright hiann-tī 1 hō, tò-pîng ē-té ki-i̍k ê tsâi-liāu.

## [English] The Shadow of Ingenuity's Damaged Rotor Blade
[On January 18, 2024][On January 18, 2024], during its 72nd flight in the thin Martian atmosphere, autonomous [Mars Helicopter Ingenuity][Mars Helicopter Ingenuity] rose to an altitude of 12 meters (40 feet) and hovered for 4.5 seconds above the Red Planet.
Ingenuity's 72nd landing was a rough one though.
During descent it lost contact with the Perseverance rover about 1 meter above the Martian surface.
Ingenuity was able to transmit this image after contact was re-established, [showing the shadow][showing the shadow] of one of its rotor blades likely damaged during landing.
And so, after wildly [exceeding expectations][exceeding expectations] during over 1,000 days of exploring Mars, the history-making Ingenuity has ended its flight operations.
Nicknamed Ginny, Mars Helicopter Ingenuity became the first aircraft to achieve powered, controlled flight on another planet [on April 19, 2021][on April 19, 2021].
Before launch, a small piece of material from the lower-left wing of the [Wright Brothers Flyer][Wright Brothers Flyer] 1, the first aircraft to achieve powered, controlled flight on planet Earth, was [fixed to the underside][fixed to the underside] of Ingenuity's solar panel.

## 詞彙學習（漢羅/POJ/KIP/華語/English）
- 【火星】Hóe-chheⁿ/Hué-tshenn/火星/Mars
- 【獨創號】To̍k-chhòng-hō/To̍k-tshòng-hō/獨創號/Ingenuity
- 【直升機】ti̍t-seng-ki/ti̍t-sing-ki/直升機/Helicopter
- 【車葉仔】chhia-hio̍h-á/tshia-hio̍h-á/轉子葉片/Rotor Blade
- 【Wright 兄弟 1 號】Wright hiaⁿ-tī 1 hō/Wright hiann-tī 1 hō/萊特兄弟 1 號/Wright Brothers Flyer 1
- 【機翼】ki-e̍k/ki-i̍k/機翼/wing

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[On January 18, 2024]:https://mars.nasa.gov/news/9540/after-three-years-on-mars-nasas-ingenuity-helicopter-mission-ends/
[Mars Helicopter Ingenuity]:https://mars.nasa.gov/technology/helicopter/
[showing the shadow]:https://www.jpl.nasa.gov/images/pia26243-ingenuity-spots-the-shadow-of-its-damaged-rotor-blade
[exceeding expectations]:https://mars.nasa.gov/mars2020/multimedia/videos/?v=577
[on April 19, 2021]:https://www.nasa.gov/news-release/nasas-ingenuity-mars-helicopter-succeeds-in-historic-first-flight/
[Wright Brothers Flyer]:https://en.wikipedia.org/wiki/Wright_Flyer
[fixed to the underside]:https://images.nasa.gov/details/PIA24291

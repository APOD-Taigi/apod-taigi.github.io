---
title: 哈伯太空望遠鏡 翕--ê 圓錐星雲
date: 2024-02-04
publishdate: 2024-02-04T11:45:00+0800
tags: [圓錐星雲, 恆星風, 銀河, 恆星形成區, NGC 2264, NGC 2264 IRS, 哈伯太空望遠鏡, 麒麟座, 半人馬座 Alpha, 水素]
hero: https://apod.nasa.gov/apod/image/2402/cone_hubbleschmidt_960.jpg
summary: 一陣恆星 tī 一个叫做 圓錐星雲 ê 大塗粉柱內底當咧形成。
---

{{% apod %}}

- 原始文章：[The Cone Nebula from Hubble](https://apod.nasa.gov/apod/ap240204.html)
- 影像來源：[Hubble Legacy Archive](https://hla.stsci.edu/), [NASA](https://www.nasa.gov/), [ESA](https://www.esa.int/) - 資料處理 & [許可][License]: [Judy Schmidt](https://geckzilla.com/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 哈伯太空望遠鏡 翕--ê 圓錐星雲
一陣恆星 tī 一个叫做 圓錐星雲 ê 大塗粉柱內底當咧形成。
Tī [恆星托兒所內底][stellar nurseries]，拄生出來 ê 恆星 ê 高能恆星風 kā 氣體塗粉雲雕做錐形、[柱仔形][pillars]、kah 壯觀 ê [水流形][flowing shapes]。
一个有名 ê 例就是 [圓錐星雲][Cone Nebula 1]，伊就 chhāi tī 銀河內底一个足光足大 ê 恆星形成區 [NGC 2264][NGC 2264] 內底。
這張目前為止有上清楚細節 ê [圓錐星雲][Cone] [特寫相片][this close-up composite]，是 kā 踅地球咧行 ê [哈伯太空望遠鏡][Hubble Space Telescope] 幾若擺觀測 ê 結果疊出來 ê。
[圓錐星雲][Cone Nebula 2] tī [麒麟座][Monoceros] 內底，離咱差不多 2500 [光年][light-year] 遠。
伊 ê 大細差不多有 7 光年長，毋過 [相片內底][the region] 是圓錐星雲 ê 頭，才佔 2.5 光年長爾爾。
伊就 chhāi tī [咱銀河 ê 頷頸區][our neck of the galaxy]，這个距離才比咱太陽 kah 伊上倚 ê [厝邊恆星系統][nearest stellar neighbors] [半人馬座 Alpha][Alpha Centauri] 距離 ê 一半較加爾爾。
1997 年哈伯紅外線 kha-mé-lah 翕著 ê 大質量恆星 [NGC 2264 IRS][NGC 2264 IRS]，就 tī 相片頂懸，伊可能就是 kā 圓錐星雲 [雕出來 ê 恆星風][wind sculpting] ê 源頭。
[圓錐星雲][Cone Nebula 3] ê 紅色面紗，是塗粉 kah 發光 ê 水素氣體發出來 ê 光。

## [POJ] Ha-peh Thài-khong Bōng-oán-kiàⁿ hip--ê Îⁿ-chui Seng-hûn
Chi̍t-tīn hêng-chheⁿ tī chi̍t-ê kiò-chò Îⁿ-chui Seng-hûn ê tōa thô͘-hún thiāu lāi-té tng-leh hêng-sêng.
Tī hêng-chheⁿ thok-jî-só͘ lāi-té, tú seⁿ--chhut-lâi ê hêng-chheⁿ ê ko-lêng hêng-chheⁿ-hong kā khì-thé thô͘-hún hûn tiau chò chui-hêng, thiāu-á hêng, kah chòng-koan ê chúi-lâu-hêng.
Chi̍t-ê ū-miâ ê lē tio̍h-sī Îⁿ-chui Seng-hûn, i to̍h chhāi tī Gîn-hô lāi-té chi̍t-ê chiok kng chiok tōa ê hêng-chheⁿ hêng-sêng-khu NGC 2264 lāi-té.
Chit-tiuⁿ bo̍k-chêng ûi-chí ū siōng chheng-chhó sè-chiat ê Îⁿ-chui Seng-hûn te̍k-siá siòng-phìⁿ, sī kā se̍h Tē-kiû leh kiâⁿ ê Ha-peh Thài-khong Bōng-oán-kiàⁿ kúi-nā pái koan-chhek ê kiat-kó tha̍h--chhut-lâi ê.
Îⁿ-chui Seng-hûn tī Kî-lîn-chō lāi-té, lī lán chha-put-to 2500 kng-nî hn̄g.
I ê tōa-sè chha-put-to ū 7 kng-nî tn̂g, m̄-koh siòng-phìⁿ lāi-té sī Îⁿ-chui Seng-hûn ê thâu, chiah chiàm 2.5 kng-nî tn̂g niā-niā.
I tō chhāi tī lán Gîn-hô ê ām-kún khu, chit-ê kū-lî chiah pí lán Thài-iông kah i siōng óa ê chhù-piⁿ hêng-chheⁿ hē-thóng Pòaⁿ-jîn-má-chō Alpha kū-lî ê chi̍t-pòaⁿ khah-ke niā-niā.
1997 nî Ha-peh âng-gōa-sòaⁿ kha-mé-lah hip--tio̍h ê tōa chit-liōng hêng-chheⁿ NGC 2264 IRS, to̍h tī siòng-phìⁿ téng-koân, i khó-lêng to̍h-sī kā Îⁿ-chui Seng-hûn tiau--chhut-lâi ê hêng-chheⁿ-hong ê goân-thâu.
Îⁿ-chui Seng-hûn ê âng-sek bīn-se, sī thô͘-hún kah hoat-kng ê chúi-sò͘ khì-thé hoat--chhut-lâi ê kng.

## [KIP] Ha-peh Thài-khong Bōng-uán-kiànn hip--ê Înn-tsui Sing-hûn
Tsi̍t-tīn hîng-tshenn tī tsi̍t-ê kiò-tsò Înn-tsui Sing-hûn ê tuā thôo-hún thiāu lāi-té tng-leh hîng-sîng.
Tī hîng-tshenn thok-jî-sóo lāi-té, tú senn--tshut-lâi ê hîng-tshenn ê ko-lîng hîng-tshenn-hong kā khì-thé thôo-hún hûn tiau tsò tsui-hîng, thiāu-á hîng, kah tsòng-kuan ê tsuí-lâu-hîng.
Tsi̍t-ê ū-miâ ê lē tio̍h-sī Înn-tsui Sing-hûn, i to̍h tshāi tī Gîn-hô lāi-té tsi̍t-ê tsiok kng tsiok tuā ê hîng-tshenn hîng-sîng-khu NGC 2264 lāi-té.
Tsit-tiunn bo̍k-tsîng uî-tsí ū siōng tshing-tshó sè-tsiat ê Înn-tsui Sing-hûn ti̍k-siá siòng-phìnn, sī kā se̍h Tē-kiû leh kiânn ê Ha-peh Thài-khong Bōng-uán-kiànn kuí-nā pái kuan-tshik ê kiat-kó tha̍h--tshut-lâi ê.
Înn-tsui Sing-hûn tī Kî-lîn-tsō lāi-té, lī lán tsha-put-to 2500 kng-nî hn̄g.
I ê tuā-sè tsha-put-to ū 7 kng-nî tn̂g, m̄-koh siòng-phìnn lāi-té sī Înn-tsui Sing-hûn ê thâu, tsiah tsiàm 2.5 kng-nî tn̂g niā-niā.
I tō tshāi tī lán Gîn-hô ê ām-kún khu, tsit-ê kū-lî tsiah pí lán Thài-iông kah i siōng uá ê tshù-pinn hîng-tshenn hē-thóng Puànn-jîn-má-tsō Alpha kū-lî ê tsi̍t-puànn khah-ke niā-niā.
1997 nî Ha-peh âng-guā-suànn kha-mé-lah hip--tio̍h ê tuā tsit-liōng hîng-tshenn NGC 2264 IRS, to̍h tī siòng-phìnn tíng-kuân, i khó-lîng to̍h-sī kā Înn-tsui Sing-hûn tiau--tshut-lâi ê hîng-tshenn-hong ê guân-thâu.
Înn-tsui Sing-hûn ê âng-sik bīn-se, sī thôo-hún kah huat-kng ê tsuí-sòo khì-thé huat--tshut-lâi ê kng.

## [English] The Cone Nebula from Hubble
Stars are forming in the gigantic dust pillar called the Cone Nebula.
Cones, [pillars][pillars], and majestic [flowing shapes][flowing shapes] abound in [stellar nurseries][stellar nurseries] where natal clouds of gas and dust are buffeted by energetic winds from newborn stars.
The [Cone Nebula][Cone Nebula 1], a well-known example, lies within the bright galactic star-forming region [NGC 2264][NGC 2264].
The [Cone][Cone] was captured in unprecedented detail in [this close-up composite][this close-up composite] of several observations from the Earth-orbiting [Hubble Space Telescope][Hubble Space Telescope].
While the [Cone Nebula][Cone Nebula 2], about 2,500 [light-year][light-year]s away in [Monoceros][Monoceros], is around 7 light-years long, [the region][the region] pictured here surrounding the cone's blunted head is a mere 2.5 light-years across.
In [our neck of the galaxy][our neck of the galaxy] that distance is just over half way from our Sun to its [nearest stellar neighbors][nearest stellar neighbors] in the [Alpha Centauri][Alpha Centauri] star system.
The massive star [NGC 2264 IRS][NGC 2264 IRS], seen by Hubble's infrared camera in 1997, is the likely source of the [wind sculpting][wind sculpting] the Cone Nebula and lies off the top of the image.
The [Cone Nebula][Cone Nebula 3]'s reddish veil is produced by dust and glowing hydrogen gas.

## 詞彙學習（漢羅/POJ/KIP/華語/English）
- 【圓錐星雲】Îⁿ-chui Seng-hûn/Înn-tsui Sing-hûn/錐狀星雲/Cone Nebula
- 【恆星風】hêng-chheⁿ-hong/hîng-tshenn-hong/恆星風/stellar wind
- 【銀河】Gîn-hô/Gîn-hô/銀河/Milky Way
- 【恆星形成區】hêng-chheⁿ hêng-sêng-khu/hîng-tshenn hîng-sîng-khu/恆星形成區/star-forming region
- 【NGC 2264】NGC jī-jī-lio̍k-sù/NGC jī-jī-lio̍k-sù/NGC 2264/NGC 2264
- 【哈伯太空望遠鏡】Ha-peh Thài-khong Bōng-oán-kiàⁿ/Ha-peh Thài-khong Bōng-uán-kiànn/哈伯太空望遠鏡/Hubble Space Telescope
- 【麒麟座】Kî-lîn-chō/Kî-lîn-tsō/麒麟座/Monoceros
- 【半人馬座 Alpha】Poàn-jîn-má-chō Alpha/Puàn-jîn-má-tsō Alpha/半人馬座 Alpha/Alpha Centauri
- 【水素】chúi-sò͘/tsuí-sòo/氫/hydrogen

{{% /apod %}}
[An-Li Tsai]: thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[pillars]:https://apod.nasa.gov/apod/ap011125.html
[flowing shapes]:http://www.goodearthgraphics.com/virtcave/staltite/staltite.html
[stellar nurseries]:https://esahubble.org/science/formation_of_stars/
[Cone Nebula 1]:https://apod.nasa.gov/apod/ap230110.html
[NGC 2264]:https://apod.nasa.gov/apod/ap201226.html
[Cone]:https://en.wikipedia.org/wiki/Cone_nebula
[this close-up composite]:https://www.flickr.com/photos/geckzilla/13313909663/
[Hubble Space Telescope]:https://esahubble.org/about/
[Cone Nebula 2]:https://apod.nasa.gov/apod/ap190416.html
[light-year]:https://spaceplace.nasa.gov/light-year/
[Monoceros]:https://en.wikipedia.org/wiki/Monoceros
[the region]:https://apod.nasa.gov/apod/image/0205/cone_hst_label.jpg
[our neck of the galaxy]:http://www.atlasoftheuniverse.com/galaxy.html
[nearest stellar neighbors]:https://apod.nasa.gov/apod/ap160825.html
[Alpha Centauri]:https://apod.nasa.gov/apod/ap120628.html
[NGC 2264 IRS]:https://apod.nasa.gov/apod/ap970611.html
[wind sculpting]:https://t4.ftcdn.net/jpg/05/92/36/97/360_F_592369798_B4z51rOFjAw2rzf0CuZmcv8Pic6OpiB9.jpg
[Cone Nebula 3]:https://apod.nasa.gov/apod/ap070509.html

---
title: M106 方向 ê 景色
date: 2024-02-22
publishdate: 2024-02-22T11:45:00+0800
tags: [M106, Messier 106, 捲螺仔星系, 北斗星, 獵犬座, NGC 4258, 獵犬 II 星系群, 微波雷射, 活跳星系核, 分子雲, 水分子, 側向星系, 光針, 銀河系]
hero: https://apod.nasa.gov/apod/image/2402/M106field_KyunghoonLim1024.jpg
summary: 大閣光 ê 美麗捲螺仔星系 Messier 106 是這張宇宙影像 ê 主題。
---

{{% apod %}}

- 原始文章：[A View Toward M106](https://apod.nasa.gov/apod/ap240222.html)
- 影像來源 kah [版權][copyright]：[Kyunghoon Lim](https://www.astrobin.com/users/lkh0460/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] M106 方向 ê 景色
大閣光 ê 美麗 [捲螺仔星系 Messier 106][spiral, Messier 106] 是這張宇宙影像 ê 主題。
這張 2 度闊 ê [望遠鏡景色][telescopic field of view]，是看 tùi 北斗星 湯匙柄 附近 ê 獵犬座。
M106 嘛去予編做 NGC 4258，差不多有 8 萬光年闊，2350 萬光年遠，伊是 [獵犬 II][Canes II] 星系群 上大粒 ê 成員。
Tùi 一个足遠 ê 星系來講，M106 ê 距離是量甲足準--ê。
這是因為伊會當利用 星系 ê 微波雷射，[直接量著][directly measured] 星系 ê 距離。
這款罕得看著、毋過會自然發生 ê [微波雷射][maser emission]，是 [活跳星系核][active galactic nucleus] ê 分子雲內底 ê 水分子發出來--ê。
視野內底另外一个足顯目 ê 捲螺仔星系，是 M106 正爿下底 ê [NGC 4217，這是一个差不多完全坦倒 ê 側向星系][edge-on, is NGC 4217]。
NGC 4217 ê 距離就量較無遐爾準，差不多是 6000 萬光年遠。
視野內底 ê [光針][spiky] 是前景 ê 恆星，in 就 tī 咱銀河系內底。

## [POJ] M106 hong-hiòng ê Kéng-sek
Tōa koh kng ê bí-lē kńg-lê-á seng-hē Messier 106 sī chit-tiuⁿ ú-tiū iáⁿ-siōng ê chú-tê.
Chit-tiuⁿ 2 tō͘ khoah ê bōng-oán-kiàⁿ kéng-sek, sī khòaⁿ tùi Pak-táu-chheⁿ thng-sî-pèⁿ hù-kīn ê La̍h-khián-chō.
M106 mā khì hō͘ pian-chò NGC 4258, chha-put-to ū 8 bān-kng nî khoah, 2350 bān kng-nî hn̄g, i sī La̍h-khián II Seng-hē-kûn siōng tōa-lia̍p ê sêng-oân.
Tùi chi̍t-ê chiok hn̄g ê seng-hē lâi-kóng, M106 ê kū-lî sī niū kah chiok chún--ê.
Che-sī in-ūi i ē-tàng lī-iōng seng-hē ê bî-pho lûi-siā, ti̍t-chiap niû-tio̍h seng-hē ê kū-lî.
Chit-khoán hán-tit khòaⁿ--tio̍h, m̄-koh ē chū-jiân hoat-seng ê bî-pho lûi-siā, sī oa̍h-thiàu seng-hē-he̍k ê hun-chú-hûn lāi-té ê chúi-hun-chú hoat--chhut-lâi--ê.
Sī-iá lāi-té lēng-gōa chi̍t-ê chiok hiáⁿ-ba̍k ê kńg-lê-á seng-hē, sī M106 chiàⁿ-pêng ē-té ê NGC 4217, che-sī chi̍t-ê chha-put-to oân-choân thán-tó ê chhek-hiòng seng-hē.
NGC 4217 ê kū-lî to̍h niū khah bô hiah-nī chún, chha-put-to sī 6000 bān kng-nî hn̄g.
Sī-iá lāi-té ê kng-chiam sī chiân-kéng ê hêng-chheⁿ, in tō tī lán Gîn-hô-hē lāi-té.

## [KIP] M106 hong-hiòng ê Kíng-sik
Tuā koh kng ê bí-lē kńg-lê-á sing-hē Messier 106 sī tsit-tiunn ú-tiū iánn-siōng ê tsú-tê.
Tsit-tiunn 2 tōo khuah ê bōng-uán-kiànn kíng-sik, sī khuànn tuì Pak-táu-tshenn thng-sî-pènn hù-kīn ê La̍h-khián-tsō.
M106 mā khì hōo pian-tsò NGC 4258, tsha-put-to ū 8 bān-kng nî khuah, 2350 bān kng-nî hn̄g, i sī La̍h-khián II Sing-hē-kûn siōng tuā-lia̍p ê sîng-uân.
Tuì tsi̍t-ê tsiok hn̄g ê sing-hē lâi-kóng, M106 ê kū-lî sī niū kah tsiok tsún--ê.
Tse-sī in-uī i ē-tàng lī-iōng sing-hē ê bî-pho luî-siā, ti̍t-tsiap niû-tio̍h sing-hē ê kū-lî.
Tsit-khuán hán-tit khuànn--tio̍h, m̄-koh ē tsū-jiân huat-sing ê bî-pho luî-siā, sī ua̍h-thiàu sing-hē-hi̍k ê hun-tsú-hûn lāi-té ê tsuí-hun-tsú huat--tshut-lâi--ê.
Sī-iá lāi-té līng-guā tsi̍t-ê tsiok hiánn-ba̍k ê kńg-lê-á sing-hē, sī M106 tsiànn-pîng ē-té ê NGC 4217, tse-sī tsi̍t-ê tsha-put-to uân-tsuân thán-tó ê tshik-hiòng sing-hē.
NGC 4217 ê kū-lî to̍h niū khah bô hiah-nī tsún, tsha-put-to sī 6000 bān kng-nî hn̄g.
Sī-iá lāi-té ê kng-tsiam sī tsiân-kíng ê hîng-tshenn, in tō tī lán Gîn-hô-hē lāi-té.

## [English] A View Toward M106
Big, bright, beautiful [spiral, Messier 106][spiral, Messier 106] dominates this cosmic vista.
The nearly two degree wide [telescopic field of view][telescopic field of view] looks toward the well-trained constellation Canes Venatici, near the handle of the Big Dipper.
Also known as NGC 4258, M106 is about 80,000 light-years across and 23.5 million light-years away, the largest member of the [Canes II][Canes II] galaxy group.
For a far far away galaxy, the distance to M106 is well-known in part because it can be [directly measured][directly measured] by tracking this galaxy's remarkable maser, or microwave laser emission.
Very rare but naturally occurring, the [maser emission][maser emission] is produced by water molecules in molecular clouds orbiting its [active galactic nucleus][active galactic nucleus].
Another prominent spiral galaxy on the scene, viewed nearly [edge-on, is NGC 4217][edge-on, is NGC 4217] below and right of M106.
The distance to NGC 4217 is much less well-known, estimated to be about 60 million light-years, but the bright [spiky][spiky] stars are in the foreground, well inside our own Milky Way galaxy.

## 詞彙學習（漢羅/POJ/KIP/華語/English）
- 【M106】M it-khòng-lio̍k/M it-khòng-lio̍k/M106/M106
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【北斗星】Pak-táu-chheⁿ/Pak-táu-tshenn/北斗七星/Big Dipper
- 【獵犬座】La̍h-khián-chō/La̍h-khián-tsō/獵犬座/Canes Venatici
- 【NGC 4258】NGC sù-jī-ngó͘-pat/NGC sù-jī-ngóo-pat/NGC 4258/NGC 4258
- 【獵犬 II 星系群】La̍h-khián jī Seng-hē-kûn/La̍h-khián jī Sing-hē-kûn/獵犬 II 星系群/Canes II galaxy group
- 【微波雷射】bî-pho lûi-siā/bî-pho lûi-siā/邁射、微波雷射/maser emission
- 【活跳星系核】oa̍h-thiàu seng-hē-he̍k/ua̍h-thiàu sing-hē-hi̍k/活躍星系核/active galactic nucleus
- 【分子雲】hun-chú-hûn/hun-tsú-hûn/分子雲/molecular cloud
- 【水分子】chúi-hun-chú/tsuí-hun-tsú/水分子/water molecules
- 【側向星系】chhek-hiòng seng-hē/tshik-hiòng sing-hē/側向星系/edge-on galaxy
- 【光針】kng-chiam/kng-tsiam/星芒/spike
- 【銀河系】Gîn-hô-hē/Gîn-hô-hē/銀河系/Milky Way galaxy

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[spiral, Messier 106]:https://apod.nasa.gov/apod/ap210409.html
[telescopic field of view]:https://www.astrobin.com/bwc7h6/
[Canes II]:http://www.atlasoftheuniverse.com/galgrps/cvnii.html
[directly measured]:http://arxiv.org/abs/1307.6031
[maser emission]:https://en.wikipedia.org/wiki/Astrophysical_maser
[active galactic nucleus]:https://www.spacetelescope.org/news/heic1302/
[edge-on, is NGC 4217]:https://www.spacetelescope.org/images/potw1503a/
[spiky]:https://en.wikipedia.org/wiki/Diffraction_spike

---
title: Ùi 可見光 到 X 光 ê 毛蟹星雲
date: 2024-07-23
publishdate: 2024-07-23T11:45:00+0800
tags: [free2share, 毛蟹星雲, M1, 自旋, 中子星, 毛蟹星雲脈動星, 脈動星, 捲螺仔旋, 星雲, 雲絲, Hubble 太空望遠鏡, Chandra X 光天文台, IXPE 偏振探測器, 旗艦]
hero: https://apod.nasa.gov/apod/image/2407/Crab_MultiChandra_960.jpg
summary: 毛蟹星雲 ê 動力來源是啥物？是一粒大細差不多 kah 一个城市平大，1 秒鐘 自旋 30 擺、有磁性 ê 中子星。
categories: [podcast]
vocals: [阿錕]
---

{{% apod %}}

- 原始文章：[The Crab Nebula from Visible to X-Ray](https://apod.nasa.gov/apod/ap240723.html)
- 影像來源：[NASA](https://www.nasa.gov/), [ESA](https://www.esa.int/), [ASI](https://www.asi.it), [Hubble](https://science.nasa.gov/mission/hubble/), [Chandra](https://www.nasa.gov/mission/chandra-x-ray-observatory/), [IXPE](https://www.nasa.gov/mission/imaging-x-ray-polarimetry-explorer-ixpe/)
- 足濟新發現：[Chandra Celebrates 25th Anniversary](https://chandra.harvard.edu/press/24_releases/press_072224.html)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clzpsa8o401jc01vge6o1h0fd" >}}

## [漢羅] Ùi 可見光 到 X 光 ê 毛蟹星雲
毛蟹星雲 ê 動力來源是啥物？
是一粒大細差不多 kah 城市平大，1 秒鐘 自旋 30 擺、有磁性 ê [中子星][neutron star]。
伊嘛叫做 [毛蟹星雲脈動星][Crab Pulsar]，是星雲核心 氣體捲螺仔旋中心 ê 光點。
[毛蟹星雲][Crab Nebula 1] M1 差不多有 10 光年闊。
這張 [壯麗 ê 相片][spectacular picture] 有翕著 捲螺仔旋 ê 中央盤 kah 踅 tī 邊仔、沓沓仔湠出去--ê、足複雜 ê 雲絲。
這張相片是 kā 紅色 ê [Hubble 太空望遠鏡][Hubble Space Telescope] ê [可見光][visible light] 影像，白色 ê [Chandra X 光天文台][Chandra X-ray Observatory] ê [X 光][X-ray light] 影像，kah 茄仔色 ê [IXPE 偏振探測器][Imaging X-ray Polarimetry Explorer] ê X 光發射線 疊做伙 ê 合成相片。
中央 ê [脈動星][pulsar] 透過 沓沓仔 降低 自旋速度 ê 方式，驅動 [毛蟹星雲][Crab Nebula 2] 產生發射線 kah [脹大][expansion]，產生 高能 [電子][electrons] [風][wind]。
[這張][featured image] 今仔日發表 ê 影像，是欲紀念 NASA [旗艦級][flagship-class] 天文台：[Chandra][Chandra] X 光天文台 [發射][launch] [25 週年][25th Anniversary]。

## [POJ] Ùi Khó-kiàn-kng kàu X-kng ê Mô͘-hē Seng-hûn
Mô͘-hē Seng-hûn ê tōng-le̍k lâi-goân sī siáⁿ-mih?
Sī chi̍t-lia̍p tōa-sè chha-put-to kah siâⁿ-chhī pêⁿ tōa, 1 bió-cheng chū-soân 30 pái, ū chû-sèng ê tiong-chú-chhiⁿ.
I mā kiò-chò Mô͘-hē Seng-hûn Me̍h-tōng-chhiⁿ, sī seng-hûn he̍k-sim khì-thé kńg-lê-á-chn̄g tiong-sim ê kng-tiám.
Mô͘-hē Seng-hûn M chha-put-to ū 10 kng-nî khoah.
Chit-tiuⁿ chòng-lē ê siòng-phìⁿ ū hip-tio̍h kńg-lê-á-chn̄g ê tiong-ng-pôaⁿ kah se̍h tī piⁿ-á, tau̍h-tau̍h-á thòaⁿ--chhut-khì--ê, chiok ho̍k-cha̍p ê hûn-si.
Chit-tiuⁿ siòng-phìⁿ sī kā âng-sek ê Hubble Thài-khong Bōng-oán-kiàⁿ ê khó-kiàn-kng iáⁿ-siōng, pe̍h-sek ê Chandra X-kng Thian-bûn-tâi ê X-kng iáⁿ-siōng, kah kiô-á-sek ê IXPE Phian-chìn Thàm-chhek-khì ê X-kng hoat-siā-sòaⁿ tha̍h chò-hóe ê ha̍p-sêng siòng-phìⁿ.
Tiong-ng ê me̍h-tōng-chhiⁿ thàu-kòe tau̍h-tau̍h-á kàng-kē chū-soân sok-tō͘ ê hong-sek, khu-tōng Mô͘-hē Seng-hûn sán-seng hoat-siā-sòaⁿ kah tiùⁿ-tōa, sán-seng ko-lêng tiān-chú-hong.
Chit-tiuⁿ kin-á-ji̍t hoat-pió ê iáⁿ-siōng, sī beh kì-liām NASA kî-kàm-kip thian-bûn tâi: Chandra X-kng Thian-bûn-tâi hoat-siā 25 chiu-nî.

## [KIP] Uì Khó-kìan-kng kàu X-kng ê Môo-hē Sing-hûn
Môo-hē Sing-hûn ê tōng-li̍k lâi-guân sī siánn-mih?
Sī tsi̍t-lia̍p tuā-sè tsha-put-to kah siânn-tshī pênn tuā, 1 bió-tsing tsū-suân 30 pái, ū tsû-sìng ê tiong-tsú-tshinn.
I mā kiò-tsò Môo-hē Sing-hûn Me̍h-tōng-tshinn, sī sing-hûn hi̍k-sim khì-thé kńg-lê-á-tsn̄g tiong-sim ê kng-tiám.
Môo-hē Sing-hûn M1 tsha-put-to ū 10 kng-nî khuah.
Tsit-tiunn tsòng-lē ê siòng-phìnn ū hip-tio̍h kńg-lê-á-tsn̄g ê tiong-ng-puânn kah se̍h tī pinn-á, ta̍uh-ta̍uh-á thuànn--tshut-khì--ê, tsiok ho̍k-tsa̍p ê hûn-si.
Tsit-tiunn siòng-phìnn sī kā âng-sik ê Hubble Thài-khong Bōng-uán-kiànn ê khó-kìan-kng iánn-siōng, pe̍h-sik ê Chandra X-kng Thian-bûn-tâi ê X-kng iánn-siōng, kah kiô-á-sik ê IXPE Phian-tsìn Thàm-tshik-khì ê X-kng huat-siā-suànn tha̍h tsò-hué ê ha̍p-sîng siòng-phìnn.
Tiong-ng ê me̍h-tōng-tshinn thàu-kuè ta̍uh-ta̍uh-á kàng-kē tsū-suân sok-tōo ê hong-sik, khu-tōng Môo-hē Sing-hûn sán-sing huat-siā-suànn kah tiùnn-tuā, sán-sing ko-lîng tiān-tsú-hong.
Tsit-tiunn kin-á-ji̍t huat-pió ê iánn-siōng, sī beh kì-liām NASA kî-kàm-kip thian-bûn tâi: Chandra X-kng Thian-bûn-tâi huat-siā 25 tsiu-nî.

## [English] The Crab Nebula from Visible to X-Ray
What powers the Crab Nebula?
A city-sized magnetized [neutron star][neutron star] spinning around 30 times a second.
Known as the [Crab Pulsar][Crab Pulsar], it is the bright spot in the center of the gaseous swirl at the nebula's core.
About 10 light-years across, the [spectacular picture][spectacular picture] of the [Crab Nebula][Crab Nebula 1] (M1) frames a swirling central disk and complex filaments of surrounding and expanding glowing gas.
The picture combines [visible light][visible light] from the [Hubble Space Telescope][Hubble Space Telescope] in red and blue with [X-ray light][X-ray light] from the [Chandra X-ray Observatory][Chandra X-ray Observatory] shown in white, and diffuse X-ray emission detected by [Imaging X-ray Polarimetry Explorer][Imaging X-ray Polarimetry Explorer] (IXPE) in diffuse purple.
The central [pulsar][pulsar] powers the [Crab Nebula][Crab Nebula 2]'s emission and [expansion][expansion] by slightly slowing its spin rate, which drives out a [wind][wind] of energetic [electrons][electrons].
The [featured image][featured image] released today, the [25th Anniversary][25th Anniversary] of the [launch][launch] of NASA's [flagship-class][flagship-class] X-ray Observatory: [Chandra][Chandra].

## 詞彙學習

|漢羅|POJ|KIP|華語|English|
|-|-|-|-|-|
|毛蟹星雲|Mô͘-hē Seng-hûn|Môo-hē Sing-hûn|蟹狀星雲|Crab Nebula|
|自旋|chū-soân|tsū-suân|自旋|spin|
|中子星|tiōng-chú-chhiⁿ|tiōng-tsú-tshinn|中子星|neutron star|
|脈動星|me̍h-tōng-chhiⁿ|me̍h-tōng-tshinn|脈衝星|Pulsar|
|毛蟹星雲脈動星|Mô͘-hē Seng-hûn Me̍h-tōng-chhiⁿ|Môo-hē Sing-hûn Me̍h-tōng-tshinn|毛蟹星雲脈衝星|Crab Pulsar|
|捲螺仔旋|kńg-lê-á-chn̄g|kńg-lê-á-chn̄g|漩渦|swirl|
|星雲|seng-hûn|sing-hûn|星雲|nebula|
|雲絲|hûn-si|hûn-si|絲狀結構|filaments|
|Hubble 太空望遠鏡|Hubble Thài-khong Bōng-oán-kiàⁿ|Hubble Thài-khong Bōng-uán-kiànn|哈伯太空望遠鏡|Hubble Space Telescope|
|Chandra X 光天文台|Chandra X kng Thian-bûn-tâi|Chandra X kng Thian-bûn-tâi|錢德拉 X 射線天文台|Chandra X-ray Observatory|
|IXPE 偏振探測器|IXPE phian-chìn thàm-chhek-khì|IXPE phian-tsìn thàm-tshik-khì|IXPE 偏振探測器|Imaging X-ray Polarimetry Explorer|
|旗艦|kî-lām (kî-kàm)|kî-lām (kî-kàm)|旗艦|flagship-class|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[neutron star]:https://apod.nasa.gov/apod/ap030201.html
[Crab Pulsar]:https://en.wikipedia.org/wiki/Crab_Pulsar
[spectacular picture]:https://i.chzbgr.com/full/9047697920/hF7BB9AC7/
[Crab Nebula 1]:https://en.wikipedia.org/wiki/Crab_Nebula
[visible light]:https://science.nasa.gov/ems/09_visiblelight/
[Hubble Space Telescope]:https://science.nasa.gov/mission/hubble/overview/about-hubble/
[X-ray light]:https://science.nasa.gov/ems/11_xrays/
[Chandra X-ray Observatory]:https://chandra.harvard.edu/about/
[Imaging X-ray Polarimetry Explorer]:https://www.nasa.gov/ixpe-overview/
[pulsar]:https://apod.nasa.gov/apod/ap210209.html
[Crab Nebula 2]:https://arxiv.org/abs/1704.02968
[expansion]:https://apod.nasa.gov/apod/ap230320.html
[wind]:https://en.wikipedia.org/wiki/Stellar_wind
[electrons]:https://www.aps.org/archives/publications/apsnews/200010/history.cfm
[featured image]:https://chandra.harvard.edu/photo/2024/25th/more.html
[25th Anniversary]:https://chandra.harvard.edu/25th/
[launch]:https://youtu.be/al0Ol3rGthE
[flagship-class]:https://en.wikipedia.org/wiki/NASA_large_strategic_science_missions
[Chandra]:https://chandra.harvard.edu/

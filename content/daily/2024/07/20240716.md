---
title: 彗星形雲球
date: 2024-07-16
publishdate: 2024-07-16T11:45:00+0800
tags: [船尾座, 船帆座, 星場, 彗星形雲球, 彗星形雲球 CG 30, 噴射流, 超新星殘骸, 崩塌]
hero: https://apod.nasa.gov/apod/image/2407/CometaryGlobs_Pugh_1080.jpg
summary: 這个無四常 ê 星際結構是啥物？
---

{{% apod %}}

- 原始文章：[Cometary Globules](https://apod.nasa.gov/apod/ap240716.html)
- 影像來源 kah 版權：[Mark Hanson](https://www.hansonastronomy.com/bio) & [Martin Pugh](https://www.martinpughastrophotography.space/about), [Observatorio El Sauce](https://obstech.cl/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 彗星形雲球
這个無四常 ê 星際結構是啥物？
這寡 有 明亮邊緣 ê 水流形結構，就 tī [船尾座 kah 船帆座][constellations Pupis and Vela] 邊仔附近 ê [豐富星場][this rich starfield] 內底。
這个星際氣體 kah 塗粉組成 ê 彗星形雲球，是 tī 1300 [光年][light-year] 遠 ê 所在。
是附近高溫恆星發出 ê 高能紫外光輻射，[雕出這寡雲球][has molded the globules]，kā in ê 邊緣離子化，才會發光。
這寡 ùi [船帆座 超新星殘骸][Vela supernova remnant] 來 ê [雲球][The globules also]，in ê 外形 嘛是 受著 超新星殘骸 ê 影響。
Tī in 內部，冷氣體 kah 塗粉 ê 核心 可能會 [崩塌][collapsing]，形成低質量恆星。
這个過程落尾會造成 [雲球散去][globules to disperse]。
事實上，倒爿頂懸 ê 彗星形雲球 CG 30 tī 頭 ê 部份發出暗暗 ê 紅光，這是 [恆星形成][of formation] 早期發出 ê 高能噴射流 [造成 ê 現象][a telltale sign]。

## [POJ] Hūi-chhiⁿ-hêng Hûn-kiû
Chit-ê bô sù-siông ê seng-chè kiat-kò͘ sī siáⁿ-mih?
Chit kóa ū bêng-liāng pian-iân ê chúi-lâu hêng kiat-kò͘, to̍h tī Chûn-bóe-chō kah Chûn-phâng-chō piⁿ-á hù-kīn ê hong-hù seng-tiûⁿ lāi-té.
Chit-ê seng-chè khì-thé kah thô͘-hún cho͘-sêng ê hūi-chhiⁿ-hêng hûn-kiû, sī tī 1300 kng-nî hn̄g ê só͘-chāi.
Sī hù-kīn ko-un hêng-chhiⁿ hoat-chhut ê ko-lêng chí-gōa-kng hok-siā, tiau chhut chit kóa hûn-kiû, kā in ê pian-iân lī-chí-hoa, chiah-ē hoat-kng.
Chit kóa ùi Chûn-phâng-chō chhiau-sin-seng chân-hâi lâi ê hûn-kiû, in ê gōa-hêng mā-sī siū-tio̍h chhiau-sin-seng chân-hâi ê éng-hióng.
Tī in lōe-pō͘, léng khì-thé kah thô͘-hún ê he̍k-sim khó-lêng ē pang-lap, hêng-sêng kē chit-liōng hêng-chhiⁿ.
Chit-ê kòe-têng lo̍h-bóe ē chō-sêng hûn-kiû sòaⁿ--khì.
Sū-si̍t-siōng, tò-pêng téng-koân ê hūi-chhiⁿ-hêng hûn-kiû CG 30 tī thâu ê pō͘-hūn hoat-chhut àm-àm ê âng-kng, che sī hêng-chhiⁿ hêng-sêng chá-kî hoat--chhut ê ko-lêng phùn-siā-liû chò-sêng ê hiān-siōng.

## [KIP] Huī-tshinn-hîng Hûn-kiû
Tsit-ê bô sù-siông ê sing-tsè kiat-kòo sī siánn-mih?
Tsit kuá ū bîng-liāng pian-iân ê tsuí-lâu hîng kiat-kòo, to̍h tī Tsûn-bué-tsō kah Tsûn-phâng-tsō pinn-á hù-kīn ê hong-hù sing-tiûnn lāi-té.
Tsit-ê sing-tsè khì-thé kah thôo-hún tsoo-sîng ê huī-tshinn-hîng hûn-kiû, sī tī 1300 kng-nî hn̄g ê sóo-tsāi.
Sī hù-kīn ko-un hîng-tshinn huat-tshut ê ko-lîng tsí-guā-kng hok-siā, tiau tshut tsit kuá hûn-kiû, kā in ê pian-iân lī-tsí-hua, tsiah-ē huat-kng.
Tsit kuá uì Tsûn-phâng-tsō tshiau-sin-sing tsân-hâi lâi ê hûn-kiû, in ê guā-hîng mā-sī siū-tio̍h tshiau-sin-sing tsân-hâi ê íng-hióng.
Tī in luē-pōo, líng khì-thé kah thôo-hún ê hi̍k-sim khó-lîng ē pang-lap, hîng-sîng kē tsit-liōng hîng-tshinn.
Tsit-ê kuè-tîng lo̍h-bué ē tsō-sîng hûn-kiû suànn--khì.
Sū-si̍t-siōng, tò-pîng tíng-kuân ê huī-tshinn-hîng hûn-kiû CG 30 tī thâu ê pōo-hūn huat-tshut àm-àm ê âng-kng, tse sī hîng-tshinn hîng-sîng tsá-kî huat--tshut ê ko-lîng phùn-siā-liû tsò-sîng ê hiān-siōng.

## [English] Cometary Globules
What are these unusual interstellar structures?
Bright-rimmed, flowing shapes gather near the center of [this rich starfield][this rich starfield] toward the borders of the nautical southern [constellations Pupis and Vela][constellations Pupis and Vela].
Composed of interstellar gas and dust, the grouping of light-year sized cometary globules is about 1300 [light-year][light-year]s distant.
Energetic ultraviolet light from nearby hot stars [has molded the globules][has molded the globules] and ionized their bright rims.
[The globules also][The globules also] stream away from the [Vela supernova remnant][Vela supernova remnant] which may have influenced their swept-back shapes.
Within them, cores of cold gas and dust are likely [collapsing][collapsing] to form low mass stars, whose formation will ultimately cause the [globules to disperse][globules to disperse].
In fact, cometary globule CG 30 (on the upper left) sports a small reddish glow near its head, [a telltale sign][a telltale sign] of energetic jets from a star in the early stages [of formation][of formation].

## 詞彙學習（漢羅/POJ/KIP/華語/English）
- 【彗星形雲球】hūi-chhiⁿ-hêng hûn-kiú/huī-tshinn-hîng hûn-kiú/彗星狀雲球/cometary globules
- 【船尾座】Chûn-bóe-chō/Tsûn-bué-tsō/船尾座/Pupis
- 【船帆座】Chûn-phâng-chō/Tsûn-phâng-tsō/船帆座/Vela
- 【星場】seng-tiûⁿ/sing-tiûnn/星場/starfield
- 【噴射流】phùn-siā-liû/phùn-siā-liû/噴射流/jet
- 【超新星殘骸】chhiau-sin-seng chân-hâi/tshiau-sin-sing tsân-hâi/超新星殘骸/supernova remnant
- 【崩塌】pang-la̍p/pang-la̍p/崩塌/collapse

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[this rich starfield]:https://www.hansonastronomy.com/cg-30-cometary-globule
[constellations Pupis and Vela]:http://en.wikipedia.org/wiki/Argo_Navis
[light-year]:https://spaceplace.nasa.gov/light-year/
[has molded the globules]:https://apod.nasa.gov/apod/ap071215.html
[The globules also]:http://arxiv.org/abs/astro-ph/0502285
[Vela supernova remnant]:https://apod.nasa.gov/apod/ap190110.html
[collapsing]:https://pbs.twimg.com/media/BUCOEePIcAAht9h.jpg
[globules to disperse]:https://apod.nasa.gov/apod/ap230104.html
[a telltale sign]:https://ui.adsabs.harvard.edu/abs/1990MNRAS.242..419S/abstract
[of formation]:https://science.nasa.gov/mission/hubble/science/science-highlights/exploring-the-birth-of-stars/

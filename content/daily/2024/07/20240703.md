---
title: M83：恆星流 kah 一千粒紅寶石
date: 2024-07-03
publishdate: 2024-07-03T11:45:00+0800
tags: [M83, 恆星流, 潮汐流, 捲螺仔星系, 捲螺仔手骨, 引力, 長蛇座, 南方風吹星系, 千粒紅寶石星系, 星系暈, 衛星星系, 合併, 底片]
hero: https://apod.nasa.gov/apod/image/2407/DeepM83ThousandRubyGalaxy1024.jpg
summary: 大型金爍爍閣美麗 ê 捲螺仔星系 M83 就 tī 長長長 ê 長蛇座 東南方，離咱 1200 萬光年遠 ê 所在。
categories: [podcast]
vocals: [阿錕]
---

{{% apod %}}

- 原始文章：[M83: Star Streams and a Thousand Rubies](https://apod.nasa.gov/apod/ap240703.html)
- 影像來源 kah [版權][copyright]：[Michael Sidonio](http://www.pbase.com/strongmanmike2002/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clyopkl1q028301v5guydhd2z" >}}

## [漢羅] M83：恆星流 kah 一千粒紅寶石
大型金爍爍閣美麗 ê [捲螺仔星系 M83][spiral galaxy M83] 就 tī 長長長 ê [長蛇座][constellation Hydra] 東南方，離咱 1200 萬光年遠 ê 所在。
M83 ê 直徑差不多有 4 萬光年長，伊有足顯目 ê 捲螺仔手骨，所以去予人叫做 南方風吹星系。
Tī 捲螺仔手骨頂懸 ê 厚塗粉帶 邊緣附近，有足濟 [發紅光 ê 恆星形成區][reddish star forming regions]。
這予 M83 提著另外一个偏名，叫做 [千粒紅寶石星系][Thousand-Ruby Galaxy]。
這張新 ê 望遠鏡 [數位影像][digital image] 嘛有紀錄這粒 光爍爍 ê 星系 湠出來 ê 霧霧星系暈。
這張宇宙相片 ê 底部有一條 [恆星潮汐流][stellar tidal stream]。
這是因為大質量星系 M83 kah 較細 ê 衛星星系 合併，受著引力 ê 影響，kā M83 內底 ê 物質搝出來，才會形成 恆星流。
天文學家 David Malin 佮 Brian Hadley tī 1990 年代中，就捌透過 加強相片底片處理 ê 方式，[揣著這寡足歹揣][found the elusive] ê 恆星流。

## [POJ] M83: Hêng-chhiⁿ-liû kah Chi̍t-chheng-lia̍p Âng-pó-chio̍h
Tōa-hêng kim-sih-sih koh bí-lē ê kńg-lê-á seng-hē M83 to̍h tī tn̂g-tn̂g-tn̂g ê Tn̂g-siâ-chō tang-lâm-hong, lī lán 1200 bān kng-nî hn̄g ê só͘-chāi.
M83 ê ti̍t-kèng chha-put-to ū 4 bān kng-nî tn̂g, i ū chiok hiáⁿ-ba̍k ê kńg-lê-á chhiú-kut, só͘-í khì hō͘ lâng kiò-chò Lâm-hong Hong-chhoe Seng-hē.
Tī kńg-lê-á chhiú-kut téng-koân ê kāu thô͘-hún-tòa pian-iân hù-kīn, ū chiok chē hoat âng-kng ê hêng-chhiⁿ hêng-sêng-khu.
Che hō͘ M83 the̍h-tio̍h lēng-gōa chi̍t-ê phian-miâ, kiò-chò Chheng-lia̍p Âng-pó-chio̍h Seng-hē.
Chit-tiuⁿ sin ê bōng-oán-kiàⁿ sò͘-ūi iáⁿ-siōng mā ū kì-lio̍k chit lia̍p kng-sih-sih ê seng-hē thòaⁿ--chhut-lâi ê bū-bū seng-hē-n̄g.
Chit-tiuⁿ ú-tiū siòng-phìⁿ ê té-pō͘ ū chi̍t tiâu hêng-chhiⁿ tiau-se̍k-liû.
Che-sī in-ūi tōa-chit-liōng seng-hē M83 kah khah sè ê ūi-chhiⁿ seng-hē ha̍p-pèng, siū-tio̍h ín-le̍k ê éng-hióng, kā M83 lāi-té ê bu̍t-chit giú chhut-lâi, chiah-ē hêng-sêng hêng-chhiⁿ-liû.
Thian-bûn ha̍k-ka David Malin kah Brian Hadley tī 1990 nî-tāi tiong, to̍h bat thàu-kòe ka-kiông siòng-phìⁿ té-phìⁿ chhú-lí ê hong-sek, chhōe-tio̍h chit kóa chiok pháiⁿ chhōe ê hêng-chhiⁿ-liû.

## [KIP] M83: Hîng-tshinn-liû kah Tsi̍t-tshing-lia̍p Âng-pó-tsio̍h
Tuā-hîng kim-sih-sih koh bí-lē ê kńg-lê-á sing-hē M83 to̍h tī tn̂g-tn̂g-tn̂g ê Tn̂g-siâ-tsō tang-lâm-hong, lī lán 1200 bān kng-nî hn̄g ê sóo-tsāi.
M83 ê ti̍t-kìng tsha-put-to ū 4 bān kng-nî tn̂g, i ū tsiok hiánn-ba̍k ê kńg-lê-á tshiú-kut, sóo-í khì hōo lâng kiò-tsò Lâm-hong Hong-tshue Sing-hē.
Tī kńg-lê-á tshiú-kut tíng-kuân ê kāu thôo-hún-tuà pian-iân hù-kīn, ū tsiok tsē huat âng-kng ê hîng-tshinn hîng-sîng-khu.
Tse hōo M83 the̍h-tio̍h līng-guā tsi̍t-ê phian-miâ, kiò-tsò Tshing-lia̍p Âng-pó-tsio̍h Sing-hē.
Tsit-tiunn sin ê bōng-uán-kiànn sòo-uī iánn-siōng mā ū kì-lio̍k tsit lia̍p kng-sih-sih ê sing-hē thuànn--tshut-lâi ê bū-bū sing-hē-n̄g.
Tsit-tiunn ú-tiū siòng-phìnn ê té-pōo ū tsi̍t tiâu hîng-tshinn tiau-si̍k-liû.
Tse-sī in-uī tuā-tsit-liōng sing-hē M83 kah khah sè ê uī-tshinn sing-hē ha̍p-pìng, siū-tio̍h ín-li̍k ê íng-hióng, kā M83 lāi-té ê bu̍t-tsit giú tshut-lâi, tsiah-ē hîng-sîng hîng-tshinn-liû.
Thian-bûn ha̍k-ka David Malin kah Brian Hadley tī 1990 nî-tāi tiong, to̍h bat thàu-kuè ka-kiông siòng-phìnn té-phìnn tshú-lí ê hong-sik, tshuē-tio̍h tsit kuá tsiok pháinn tshuē ê hîng-tshinn-liû.

## [English] M83: Star Streams and a Thousand Rubies
Big, bright, and beautiful, [spiral galaxy M83][spiral galaxy M83] lies a mere twelve million light-years away, near the southeastern tip of the very long [constellation Hydra][constellation Hydra].
About 40,000 light-years across, M83 is known as the Southern Pinwheel for its pronounced spiral arms.
But the wealth of [reddish star forming regions][reddish star forming regions] found near the edges of the arms' thick dust lanes, also suggest another popular moniker for M83, the [Thousand-Ruby Galaxy][Thousand-Ruby Galaxy].
This new deep telescopic [digital image][digital image] also records the bright galaxy's faint, extended halo.
Arcing toward the bottom of the cosmic frame lies a [stellar tidal stream][stellar tidal stream], debris drawn from massive M83 by the gravitational disruption of a smaller, merging satellite galaxy.
Astronomers David Malin and Brian Hadley [found the elusive][found the elusive] star stream in the mid 1990s by enhancing photographic plates.

## 詞彙學習（漢羅/POJ/KIP/華語/English）
- 【恆星流】hêng-chhiⁿ-liû/hîng-tshinn-liû/恆星流/star stream
- 【潮汐流】tiâu-se̍k-liû/tiâu-si̍k-liû/潮汐流/tidal stream
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【捲螺仔手骨】kńg-lê-á chhiú-kut/kńg-lê-á tshiú-kut/螺旋手臂、旋臂/spiral arm
- 【引力】in-le̍k/in-li̍k/引力/gravitational force
- 【長蛇座】Tn̂g-siâ-chō/Tn̂g-siâ-tsō/長蛇座/Hydra
- 【南方風吹星系】Lâm-hong Hong-chhoe Seng-hē/Lâm-hong Hong-tshoe Sing-hē/南風吹星系/Southern Pinwheel
- 【千粒紅寶石星系】Chheng-lia̍p Âng-pó-chio̍h Seng-hē/Tsheng-lia̍p Âng-pó-tsio̍h Sing-hē/千顆紅寶石星系/Thousand-Ruby Galaxy
- 【星系暈】seng-hē-n̄g/sing-hē-n̄g/星系暈/halo
- 【衛星星系】ūi-chhiⁿ seng-hē/uī-tshinn sing-hē/衛星星系/satellite galaxy
- 【合併】ha̍p-pèng/ha̍p-pìng/合併/merging
- 【底片】té-phìⁿ/té-phìnn/底片/plates

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[spiral galaxy M83]:https://science.nasa.gov/mission/hubble/science/explore-the-night-sky/hubble-messier-catalog/messier-83/
[constellation Hydra]:http://www.hawastsoc.org/deepsky/hya/index.html
[reddish star forming regions]:https://apod.nasa.gov/apod/ap111111.html
[Thousand-Ruby Galaxy]:http://www.eso.org/public/news/eso0825/
[digital image]:https://pbase.com/strongmanmike2002/image/174678436
[stellar tidal stream]:https://apod.nasa.gov/apod/ap100911.html
[found the elusive]:http://adsabs.harvard.edu/abs/1997PASA...14...52M

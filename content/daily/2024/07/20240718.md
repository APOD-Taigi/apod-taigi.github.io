---
title: Messier 24：人馬座 ê 恆星雲
date: 2024-07-18
publishdate: 2024-07-18T11:45:00+0800
tags: [M24, Messier 24, B92, B93, 人馬座, 小人馬座恆星雲, 恆星雲, 人馬座捲螺仔手骨, 捲螺仔手骨, 星雲, 星系, 星團, 銀河系, 雙筒千里鏡, 天文望遠鏡]
hero: https://apod.nasa.gov/apod/image/2407/M24-HaLRGB-RC51_1024.jpg
summary: M24 kah Charles Messier 上有名 ê 彼个星表內底大部份 ê 天體無仝，伊毋是一个光爍爍 ê 星系、星團、抑是 星雲。
categories: [podcast]
vocals: [阿錕]
---

{{% apod %}}

- 原始文章：[Messier 24: Sagittarius Star Cloud](https://apod.nasa.gov/apod/ap240718.html)
- 影像來源 kah [版權][copyright]：[Christopher Freeburn](https://www.astrobin.com/users/CrestwoodSky/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clzh8vvej0j3b01s3757814ep" >}}

## [漢羅] Messier 24：人馬座 ê 恆星雲
[M24][M24] kah Charles Messier 上有名 ê 彼个星表內底 [大部份 ê 天體無仝][Unlike most entries]，伊毋是一个光爍爍 ê 星系、星團、抑是 星雲。
伊是附近星際塗粉雲內底 ê 一个空縫，[予咱會當看著][Direct your gaze] 銀河系 人馬座捲螺仔手骨 內底 ê 遙遠恆星。
用雙筒千里鏡 抑是 細台天文望遠鏡 就會當 ùi 這个 300 光年闊 ê 星雲窗仔 看著 離地球 1 萬 光年遠 ê 恆星。
M24 內底 光爍爍 ê 恆星，有當時仔嘛去予人叫做 小人馬座星雲，就 tī [這張美麗夜空景色][this gorgeous starscape] 中央倚倒爿遐。
這个 tī 人馬座方向 ê 望遠鏡視野 超過 6 度闊，差不多是 12 粒月娘 ê 大細。
內底有銀河系中心 ê 塗粉雲 kah 發光 ê 星雲，包括 M24 [中央附近][near the center] ê [暗星雲][dark markings] B92 kah B93。

## [POJ] Messier 24: Jîn-má-chō ê Hêng-chhiⁿ-hûn
Ḿ4 kah Charles Messier siōng ū-miâ ê hit-ê seng-pió lāi-té tōa-pō͘-hūn ê thian-thé bô-kâng, i m̄-sī chi̍t-ê kng-sih-sih ê seng-hē, seng-thoân, ia̍h-sī seng-hûn.
I sī hù-kīn seng-chè thô͘-hún-hûn lāi-té ê chi̍t-ê khang-phāng, hō͘ lán ē-tàng khòaⁿ-tio̍h Gîn-hô-hē Jîn-má-chō kńg-lê-á chhiú-kut lāi-té ê iâu-oán hêng-chhiⁿ.
Iōng siang-tâng chhian-lí-kiàⁿ ia̍h-sī sè-tâi thian-bûn bōng-oán-kiàⁿ tiō ē-tàng ùi chit-ê 300 kng-nî khoah ê seng-hûn thang-á khòaⁿ-tio̍h lī Tē-kiû 1 bān kng-nî hn̄g ê hêng-chhiⁿ.
Ḿ4 lāi-té kng-sih-sih ê hêng-chhiⁿ, ū-tang-sî-á mā khì hō͘ lâng kiò-chò Sió Jîn-má-chō Hêng-chhiⁿ-hûn, to̍h tī chit-tiuⁿ bí-lē iā-khong kéng-sek tiong-ng óa tò-pêng hia.
Chit-ê tī Jîn-má-chō hong-hiòng ê bōng-oán-kiàⁿ sī-iá chhiau-kòe 6 tō͘ khoah, chha-put-to sī 12 lia̍p goe̍h-niû ê tōa-sè.
Lāi-té ū Gîn-hô-hē tiong-sim ê thô͘-hún-hûn kah hoat-kng ê seng-hûn, pau-koah Ḿ4 tiong-ng hù-kīn ê àm-seng-hûn B92 kah B93.

## [KIP] Messier 24: Jîn-má-tsō ê Hîng-tshinn-hûn
M24 kah Charles Messier siōng ū-miâ ê hit-ê sing-pió lāi-té tuā-pōo-hūn ê thian-thé bô-kâng, i m̄-sī tsi̍t-ê kng-sih-sih ê sing-hē, sing-thuân, ia̍h-sī sing-hûn.
I sī hù-kīn sing-tsè thôo-hún-hûn lāi-té ê tsi̍t-ê khang-phāng, hōo lán ē-tàng khuànn-tio̍h Gîn-hô-hē Jîn-má-tsō kńg-lê-á tshiú-kut lāi-té ê iâu-uán hîng-tshinn.
Iōng siang-tâng tshian-lí-kiànn ia̍h-sī sè-tâi thian-bûn bōng-uán-kiànn tiō ē-tàng uì tsit-ê 300 kng-nî khuah ê sing-hûn thang-á khuànn-tio̍h lī Tē-kiû 1 bān kng-nî hn̄g ê hîng-tshinn.
M24 lāi-té kng-sih-sih ê hîng-tshinn, ū-tang-sî-á mā khì hōo lâng kiò-tsò Sió Jîn-má-tsō Hîng-tshinn-hûn, to̍h tī tsit-tiunn bí-lē iā-khong kíng-sik tiong-ng uá tò-pîng hia.
Tsit-ê tī Jîn-má-tsō hong-hiòng ê bōng-uán-kiànn sī-iá tshiau-kuè 6 tōo khuah, tsha-put-to sī 12 lia̍p gue̍h-niû ê tuā-sè.
Lāi-té ū Gîn-hô-hē tiong-sim ê thôo-hún-hûn kah huat-kng ê sing-hûn, pau-kuah M24 tiong-ng hù-kīn ê àm-sing-hûn B92 kah B93.

## [English] Messier 24: Sagittarius Star Cloud
[Unlike most entries][Unlike most entries] in Charles Messier's famous catalog of deep sky objects, [M24][M24] is not a bright galaxy, star cluster, or nebula.
It's a gap in nearby, obscuring interstellar dust clouds that allows a view of the distant stars in the Sagittarius spiral arm of our Milky Way galaxy.
[Direct your gaze][Direct your gaze] through this gap with binoculars or small telescope and you are looking through a window over 300 light-years wide at stars some 10,000 light-years or more from Earth.
Sometimes called the Small Sagittarius Star Cloud, M24's luminous stars are left of center in [this gorgeous starscape][this gorgeous starscape].
Covering over 6 degrees or the width of 12 full moons in the constellation Sagittarius, the telescopic field of view includes [dark markings][dark markings] B92 and B93 [near the center][near the center] of M24, along with other clouds of dust and glowing nebulae toward the center of the Milky Way.

## 詞彙學習（漢羅/POJ/KIP/華語/English）
- 【人馬座】Jîn-má-chō/Jîn-má-tsō/人馬座/Sagittarius
- 【小人馬座恆星雲】Sió Jîn-má-chō Hêng-chhiⁿ-hûn//Sió Jîn-má-tsō Hîng-tshinn-hûn小人馬座恆星雲/Small Sagittarius Star Cloud
- 【恆星雲】hêng-chhiⁿ-hûn/hîng-tshinn-hûn/恆星雲/Star Cloud
- 【星雲】seng-hûn/sing-hûn/星雲/nebulae
- 【星系】seng-hē/sing-hē/星系/galaxy
- 【星團】seng-thoân/sing-thuân/星團/star cluster
- 【銀河系】Gîn-hô-hē/Gîn-hô-hē/銀河系/Milky Way Galaxy
- 【捲螺仔手骨】kńg-lê-á chhiú-kut/kńg-lê-á tshiú-kut/捲螺仔手骨/spiral arm
- 【雙筒千里鏡】siang-tâng chhian-lí-kiàⁿ/siang-tâng tshian-lí-kiànn/雙筒望遠鏡/binoculars
- 【天文望遠鏡】thian-bûn bōng-oán-kiàⁿ/thian-bûn bōng-uán-kiànn/天文望遠鏡/telescope

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[Unlike most entries]:https://www.nasa.gov/content/goddard/hubble-s-messier-catalog
[M24]:http://www.messier.seds.org/m/m024.html
[Direct your gaze]:https://oneminuteastronomer.com/4460/small-sagittarius-star-cloud/
[this gorgeous starscape]:https://www.astrobin.com/0lzu44/
[dark markings]:https://ui.adsabs.harvard.edu/abs/1919ApJ....49....1B/abstract
[near the center]:https://apod.nasa.gov/apod/ap100708.html

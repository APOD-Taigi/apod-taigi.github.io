---
title: 行星節 ê 佛光
date: 2024-07-19
publishdate: 2024-07-19T11:45:00+0800
tags: [視角, 反向佛光, 佛光, 大氣層, 天文台, 天文館, 大雞胿, 直徑, 行星節, 捷克共和國]
hero: https://apod.nasa.gov/apod/image/2407/2024-07-11Pavel_models1024p.jpg
summary: 有一寡人 tī 7 月 11 日頭落山了後，看著這寡光影帶 tī 天頂射出來。
categories: [podcast]
vocals: [阿錕]
---

{{% apod %}}

- 原始文章：[Anticrepuscular Rays at the Planet Festival](https://apod.nasa.gov/apod/ap240719.html)
- 影像來源 kah [版權][copyright]：[Pavel Gabzdyl](https://www.instagram.com/neuveritelne.brno/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clzody15s029p01x8d9s0drmt" >}}

## [漢羅] 行星節 ê 反向佛光
[有一寡人][For some] tī 7 月 11 日頭落山了後，tī 天頂 看著這寡光影帶射出來。
這寡光影帶 叫做 [反向佛光][anticrepuscular]，是西方地平線附近 ê 大片雲層 tī 日落彼陣 ê 大氣層 投影出來 ê [長長 ê 烏影][long shadows]。
因為 kha-mé-lah ê 視角，這寡光影帶 看起來敢若 攏收 tùi 東爿地平線去，捷克共和國 Brno [山頂一棟 14 世紀城堡][hilltop castle] ê 方向。
前景 是 [當地人][denizens] tī Brno 天文台 kah 天文館 下面 ê 公園 舉辦--ê，逐年攏有 ê [行星節][Planet Festival]。
公園內底有囥 [太陽系 ê 行星][bodies of the Solar System] 大雞胿，逐粒攏是直徑 10 公尺。
雖罔講 佛光 kah 反向佛光 攏是定定 tī [地球][on planet Earth] 看著 ê 大氣現象，毋過拄仔好 tī 行星節看著，是較罕得有--ê。

## [POJ] Kiâⁿ-chhiⁿ-chiat ê Hoán-hiòng hu̍t-kng
Ū chi̍t kóa lâng tī 7 goe̍h 11 ji̍t-thâu lo̍h-soaⁿ liáu-āu, tī thiⁿ-téng khòaⁿ-tio̍h chit kóa kng-iáⁿ-tòa siā chhut-lâi.
Chit kóa kng-iáⁿ-tòa kiò-chò hoán-hiòng hu̍t-kng, sī se-hng tē-pêng-sòaⁿ hù-kīn ê tōa-phiàn hûn-chân tī ji̍t-lo̍h hit-chūn ê tāi-khì-chân tâu-iáⁿ chhut-lâi ê tn̂g-tn̂g ê o͘-iáⁿ.
In-ūi kha-mé-lah ê sī-kak, chit kóa kng-iáⁿ-tòa khòaⁿ--khí-lâi káⁿ-ná lóng siu tùi tang-pêng tē-pêng-sòaⁿ khì, Chia̍p-khek Kiōng-hô-kok Brno soaⁿ-téng chi̍t tòng 14 sè-kí siâⁿ-pó ê hong-hiòng.
Chiân-kéng sī tong-tē-lâng tī Brno thian-bûn-tâi kah thian-bûn-koán ē-bīn ê kong-hn̂g kí pān--ê, ta̍k-nî lóng-ū ê Kiâⁿ-chhiⁿ-chiat.
Kong-hn̂g lāi-té ū khǹg thài-iông-hē ê kiâⁿ-chhiⁿ tōa-ke-kui, ta̍k lia̍p lóng sī ti̍t-kèng 10 kong-chhioh.
Sui-bóng kóng hu̍t-kng kah hoán-hiòng hu̍t-kng lóng sī tiāⁿ-tiāⁿ tī tē-kiû khòaⁿ-tio̍h ê tāi-khì hiān-siōng, m̄-koh tú-á-hó tī Kiâⁿ-chhiⁿ-chiat khòaⁿ-tio̍h, sī khah hán-tit ū--ê.

## [KIP] Kiânn-tshinn-tsiat ê Huán-hiòng hu̍t-kng
Ū tsi̍t kuá lâng tī 7 gue̍h 11 ji̍t-thâu lo̍h-suann liáu-āu, tī thinn-tíng khuànn-tio̍h tsit kuá kng-iánn-tuà siā tshut-lâi.
Tsit kuá kng-iánn-tuà kiò-tsò huán-hiòng hu̍t-kng, sī se-hng tē-pîng-suànn hù-kīn ê tuā-phiàn hûn-tsân tī ji̍t-lo̍h hit-tsūn ê tāi-khì-tsân tâu-iánn tshut-lâi ê tn̂g-tn̂g ê oo-iánn.
In-uī kha-mé-lah ê sī-kak, tsit kuá kng-iánn-tuà khuànn--khí-lâi kánn-ná lóng siu tuì tang-pîng tē-pîng-suànn khì, Tsia̍p-khik Kiōng-hô-kok Brno suann-tíng tsi̍t tòng 14 sè-kí siânn-pó ê hong-hiòng.
Tsiân-kíng sī tong-tē-lâng tī Brno thian-bûn-tâi kah thian-bûn-kuán ē-bīn ê kong-hn̂g kí pān--ê, ta̍k-nî lóng-ū ê Kiânn-tshinn-tsiat.
Kong-hn̂g lāi-té ū khǹg thài-iông-hē ê kiânn-tshinn tuā-ke-kui, ta̍k lia̍p lóng sī ti̍t-kìng 10 kong-tshioh.
Sui-bóng kóng hu̍t-kng kah huán-hiòng hu̍t-kng lóng sī tiānn-tiānn tī tē-kiû khuànn-tio̍h ê tāi-khì hiān-siōng, m̄-koh tú-á-hó tī Kiânn-tshinn-tsiat khuànn-tio̍h, sī khah hán-tit ū--ê.

## [English] Anticrepuscular Rays at the Planet Festival
[For some][For some], these subtle bands of light and shadow stretched across the sky as the Sun set on July 11.
Known as [anticrepuscular][anticrepuscular] rays, the bands are formed as a large cloud bank near the western horizon cast [long shadows][long shadows] through the atmosphere at sunset.
Due to the camera's perspective, the bands of light and shadow seem to converge toward the eastern (opposite) horizon at a point seen just above a 14th century [hilltop castle][hilltop castle] in Brno, Czech Republic.
In the foreground, [denizens][denizens] of planet Earth are enjoying the region's annual [Planet Festival][Planet Festival] in the park below the Brno Observatory and Planetarium.
And while crepuscular and anticrepuscular rays are a relatively common atmospheric phenomenon, this festival's 10 meter diameter inflatable spheres representing [bodies of the Solar System][bodies of the Solar System] are less often seen [on planet Earth][on planet Earth].

## 詞彙學習

|漢羅|POJ|KIP|華語|English|
|-|-|-|-|-|
|佛光|hu̍t-kng|hu̍t-kng|佛光、耶穌光、雲隙光|crepuscular rays|
|反向佛光|hoán-hiòng hu̍t-kng|huán-hiòng hu̍t-kng|反雲隙光|anticrepuscular rays|
|視角|sī-kak|sī-kak|視角|perspective|
|大氣層|tāi-khì-chân|tāi-khì-tsân|大氣層|atmosphere|
|天文台|thian-bûn-tâi|thian-bûn-tâi|天文台|Observatory|
|天文館|thian-bûn-koán|thian-bûn-kuán|天文館|Planetarium|
|大雞胿|tōa-ke-kui|tuā-ke-kui|大氣球|inflatable sphere|
|直徑|ti̍t-kèng|ti̍t-kìng|直徑|diameter|
|行星節|Kiâⁿ-chhiⁿ-chiat|Kiânn-tshinn-tsiat|行星節|Planet Festival|
|捷克共和國|Chia̍p-khek Kiōng-hô-kok|Tsia̍p-khik Kiōng-hô-kok|捷克共和國|Czech Republic|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[For some]:https://www.instagram.com/neuveritelne.brno/
[anticrepuscular]:https://apod.nasa.gov/apod/ap200318.html
[long shadows]:https://apod.nasa.gov/apod/ap220924.html
[hilltop castle]:https://apod.nasa.gov/apod/ap160916.html
[denizens]:https://en.wikipedia.org/wiki/A_Sunday_Afternoon_on_the_Island_of_La_Grande_Jatte#/media/File:A_Sunday_on_La_Grande_Jatte,_Georges_Seurat,_1884.jpg
[Planet Festival]:https://www.festivalplanetbrno.cz/
[bodies of the Solar System]:https://science.nasa.gov/solar-system/planets/
[on planet Earth]:https://apod.nasa.gov/apod/image/2407/2024-07-11Pavel_models1024p.jpg

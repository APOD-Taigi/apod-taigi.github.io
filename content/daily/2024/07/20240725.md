---
title: NGC 7023：尾蝶花星雲
date: 2024-07-25
publishdate: 2024-07-25T11:45:00+0800
tags: [NGC 7023, 尾蝶花星雲, 仙王座, 星場, 星際塗粉, 反射星雲, 塗粉粒, 雲絲, PAHs, 多環芳炭氫化合物, 光致發光, 光子, 花瓣, 花葉]
hero: https://apod.nasa.gov/apod/image/2407/NGC7023_LRGB_fin_sig1024.jpg
summary: 這寡宇宙雲花就開 tī 1300 光年遠 ê 仙王座豐富 ê 星場內底。
categories: [podcast]
vocals: [阿錕]
---

{{% apod %}}

- 原始文章：[NGC 7023: The Iris Nebula](https://apod.nasa.gov/apod/ap240725.html)
- 影像來源 kah [版權][copyright]：[Robert Shepherd](https://www.astrobin.com/users/RobsAstro/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clzlh8o8800fs01t86riu0eto" >}}

## [漢羅] NGC 7023：尾蝶花星雲
這寡宇宙雲花就開 tī 1300 光年遠 ê [仙王座][constellation Cepheus] 豐富 ê 星場內底。
伊就叫做 尾蝶花星雲，編號是 [NGC 7023][NGC 7023]。
伊毋是天頂唯一一个生甲親像 [花][of flowers] ê 星雲。
這張[深空望遠鏡景色][deep telescopic image] 有翕出 尾蝶花星雲 kah 伊四箍圍仔 ê 星際塗粉。
咱看會著 尾蝶花星雲 大範圍 ê 色光 kah 對稱 ê 結構。
Tī 尾蝶花星雲內底，厚塗粉物質 ê 中央 有一粒高溫少年恆星。
反射星雲主要 ê 色光是藍色--ê，這是塗粉粒反射恆星光 ê 特殊色光。
Tī 反射星雲 [中心 ê 雲絲][Central filaments]，發出較暗 ê 紅光，這是一款 光致發光現象，就是物質吸收光子了後，重新輻射出光子 ê 結果。
這个結果，予塗粉粒 kā ùi 恆星發出來 看袂著 ê 紫外光輻射，[有效率轉做][effectively convert] 看會著 ê 紅光。
紅外線 [觀測][observations] 表示講，這个星雲內底有一款足複雜 ê 炭素分子，叫做 [PAHs][PAHs] 多環芳炭氫化合物。
這个有 藍色花葉 厚塗粉 ê 尾蝶花星雲，差不多有 6 光年大。

## [POJ] NGC 7023: Bué-ia̍h-hue Sing-hûn
Tsit kuá ú-tiū hûn-hue to̍h khui tī 1300 kng-nî hn̄g ê Sián-ông-tsō hong-hù ê sing-tiûnn lāi-té.
I to̍h kiò-tsò Bué-ia̍h-hue Sing-hûn, pian-hō sī NGC 7023.
I m̄-sī thinn-tíng uî-it tsi̍t-ê senn kah tshin-tshiūnn hue ê sing-hûn.
Tsit-tiunn tshim-khong bōng-uán-kiànn kíng-sik ū hip tshut Bué-ia̍h-hue Sing-hûn kah i sì-khoo-uî-á ê sing-tsè thôo-hún.
Lán khuànn-ē-tio̍h Bué-ia̍h-hue Sing-hûn tuā huān-uî ê sik-kng kah tuì-tsìng ê kiat-kòo.
Tī Bué-ia̍h-hue Sing-hûn lāi-té, kāu thôo-hún bu̍t-tsit ê tiong-ng ū tsi̍t-lia̍p ko-un siàu-liân hîng-tshenn.
Huán-siā sing-hûn tsú-iàu ê sik-kng sī nâ-sik--ê, tse-sī thôo-hún-lia̍p huán-siā hîng-tshenn-kng ê ti̍k-sû sik-kng.
Tī huán-siā sing-hûn tiong-sim ê hûn-si, huat-tshut khah àm ê âng-kng, tse-sī tsi̍t-khuán kng tì huat-kng hiān-siōng, to̍h-sī bu̍t-tsit khip-siu kng-tsú liáu-āu, tiông-sin hok-siā tshut kng-tsú ê kiat-kó.
Tsit-ê kiat-kó, hōo thôo-hún-lia̍p kā uì hîng-tshenn huat--tshut-lâi khuànn bē-tio̍h ê tsí-guā-kng hok-siā, ū hāu-lu̍t tsuán-tsò khuànn-ē-tio̍h ê âng-kng.
Âng-guā-suànn kuan-tshik piáu-sī kóng, tsit-ê sing-hûn lāi-té ū tsi̍t-khuán tsiok ho̍k-tsa̍p ê thuànn-sòo hun-tsú, kiò-tsò PAHs to-khuân phang thuànn-khing huà-ha̍p-bu̍t.
Tsit-ê ū nâ-sik hue-hio̍h kāu thôo-hún ê Bué-ia̍h-hue Sing-hûn, tsha-put-to ū 6 kng-nî tuā.

## [KIP] NGC 7023: Bué-ia̍h-hue Sing-hûn
Tsit kuá ú-tiū hûn-hue to̍h khui tī 1300 kng-nî hn̄g ê Sián-ông-tsō hong-hù ê sing-tiûnn lāi-té.
I to̍h kiò-tsò Bué-ia̍h-hue Sing-hûn, pian-hō sī NGC 7023.
I m̄-sī thinn-tíng uî-it tsi̍t-ê senn kah tshin-tshiūnn hue ê sing-hûn.
Tsit-tiunn tshim-khong bōng-uán-kiànn kíng-sik ū hip tshut Bué-ia̍h-hue Sing-hûn kah i sì-khoo-uî-á ê sing-tsè thôo-hún.
Lán khuànn-ē-tio̍h Bué-ia̍h-hue Sing-hûn tuā huān-uî ê sik-kng kah tuì-tsìng ê kiat-kòo.
Tī Bué-ia̍h-hue Sing-hûn lāi-té, kāu thôo-hún bu̍t-tsit ê tiong-ng ū tsi̍t-lia̍p ko-un siàu-liân hîng-tshenn.
Huán-siā sing-hûn tsú-iàu ê sik-kng sī nâ-sik--ê, tse-sī thôo-hún-lia̍p huán-siā hîng-tshenn-kng ê ti̍k-sû sik-kng.
Tī huán-siā sing-hûn tiong-sim ê hûn-si, huat-tshut khah àm ê âng-kng, tse-sī tsi̍t-khuán kng tì huat-kng hiān-siōng, to̍h-sī bu̍t-tsit khip-siu kng-tsú liáu-āu, tiông-sin hok-siā tshut kng-tsú ê kiat-kó.
Tsit-ê kiat-kó, hōo thôo-hún-lia̍p kā uì hîng-tshenn huat--tshut-lâi khuànn bē-tio̍h ê tsí-guā-kng hok-siā, ū hāu-lu̍t tsuán-tsò khuànn-ē-tio̍h ê âng-kng.
Âng-guā-suànn kuan-tshik piáu-sī kóng, tsit-ê sing-hûn lāi-té ū tsi̍t-khuán tsiok ho̍k-tsa̍p ê thuànn-sòo hun-tsú, kiò-tsò PAHs to-khuân phang thuànn-kheng huà-ha̍p-bu̍t.
Tsit-ê ū nâ-sik hue-hio̍h kāu thôo-hún ê Bué-ia̍h-hue Sing-hûn, tsha-put-to ū 6 kng-nî tuā.

## [English] NGC 7023: The Iris Nebula
These cosmic clouds have blossomed 1,300 light-years away in the fertile starfields of the [constellation Cepheus][constellation Cepheus].
Called the Iris Nebula, [NGC 7023][NGC 7023] is not the only nebula to evoke the imagery [of flowers][of flowers].
Still, this [deep telescopic image][deep telescopic image] shows off the Iris Nebula's range of colors and symmetries embedded in surrounding fields of interstellar dust.
Within the Iris itself, dusty nebular material surrounds a hot, young star.
The dominant color of the brighter reflection nebula is blue, characteristic of dust grains reflecting starlight.
[Central filaments][Central filaments] of the reflection nebula glow with a faint reddish photoluminescence as some dust grains [effectively convert][effectively convert] the star's invisible ultraviolet radiation to visible red light.
Infrared [observations][observations] indicate that this nebula contains complex carbon molecules known as [PAHs][PAHs].
The dusty blue petals of the Iris Nebula span about six light-years.

## 詞彙學習

|漢羅|POJ|KIP|華語|English|
|-|-|-|-|-|
|NGC 7023|NGC chhi̍t-khòng-jī-sam|NGC tshi̍t-khòng-jī-sam|NGC 7023|NGC 7023|
|尾蝶花星雲|Bóe-ia̍h-hoe seng-hûn|Bué-ia̍h-hue sing-hûn|鳶尾花星雲|Iris Nebula|
|仙王座|Sian-ông-chō|Sian-ông-tsō|仙王座|Cepheus|
|星場|seng-tiûⁿ|sing-tiûnn|星場|starfield|
|星際塗粉|seng-chè thô͘-hún|sing-tsè thôo-hún|星際塵埃|interstellar dust|
|反射星雲|hoán-siā seng-hûn|huán-siā sing-hûn|反射星雲|reflection nebula|
|光致發光|kng tì hoat-kng|kng tì huat-kng|光致發光|photoluminescence|
|光子|kng-chú|kng-tsú|光子|photon|
|塗粉粒|thô͘-hún-lia̍p|thôo-hún-lia̍p|灰塵粒|dust grain|
|多環芳炭氫化合物|To͘-khoân phang thòaⁿ-kēng hòa-ha̍p-bu̍t|Too-khuân phang thuànn-kīng huà-ha̍p-bu̍t|多環芳香碳氫化合物|Polycyclic Aromatic Hydrocarbons (PAHs)|
|雲絲|hûn-si|hûn-si|絲狀結構|filaments|
|花葉|hoe-hio̍h|hue-hio̍h|花瓣|petals|
|花瓣|hoe-bān|hue-bān|花瓣|petals|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[constellation Cepheus]:http://hawastsoc.org/deepsky/cep/index.html
[NGC 7023]:http://www.universetoday.com/17597/ngc-7023-iris-from-the-dust-by-kent-wood/
[of flowers]:https://apod.nasa.gov/apod/ap080214.html
[deep telescopic image]:https://www.astrobin.com/0ee94l/
[Central filaments]:http://www.spacetelescope.org/news/heic0915/
[effectively convert]:http://adsabs.harvard.edu/cgi-bin/nph-bib_query?bibcode=1989ApJ...347L..25W&db_key=AST&high=3bc4bede8e21358
[observations]:http://cdsads.u-strasbg.fr/cgi-bin/nph-bib_query?2000A%26A...354L..17M&db_key=AST&nosetcookie=1
[PAHs]:https://www.spitzer.caltech.edu/news/feature07-03-spitzer-learns-about-carbons-cosmic-life

---
title: 無去挵著星系 ê 流星
date: 2024-07-14
publishdate: 2024-07-14T11:45:00+0800
tags: [流星, 星系, 三角星系, M33, 捲螺仔星系, 蒸發, 大氣, 光年, 光秒]
hero: https://apod.nasa.gov/apod/image/2407/M33Meteor_Chokshi_960.jpg
summary: 看起來是按呢，其實星系是足安全 ê 啦！
---

{{% apod %}}

- 原始文章：[Meteor Misses Galaxy](https://apod.nasa.gov/apod/ap240714.html)
- 影像來源 kah 版權：[Aman Chokshi](https://www.instagram.com/aman_chokshi/)
- 天頂的禮物：[你的 APOD 生日相片](https://apod.nasa.gov/apod/calendar/allyears.html) (post 1995)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 無去挵著星系 ê 流星
看起來是按呢，其實星系是足安全 ê 啦！
相片內底 ê [三角星系][Triangulum galaxy] M33，其實比 [石頭大細 ê 流星][tiny grain of rock] 大閣較濟。
而且星系是 tī 足遠 ê 所在。
像相片內底這粒星系，是 tī 300 萬 [光年][light year] 遠 ê 所在，毋是 0.0003 光秒 遠 ê 所在。
毋過因為這粒 [流星][meteor's path] ê [投影路線][angular projection] ùi 這粒星系下底行過，
而且 [地球大氣][Earth's atmosphere] 高層 ê 風 吹 ê 方向，予這粒 [流星蒸發 ê 分子 ê 方向][meteor's glowing evaporative molecule train]，看起來敢若是咧離開星系。
天文攝影師嘛足好運，才會 tī 仝一張相片內底，[同齊翕著流星 kah 星系][both a meteor and a galaxy]。
了後伊才閣 疊 2 張 M33 影像去哩，加強 [捲螺仔星系][spiral galaxy] ê 色水。
是講咱愛知影，[流星][the meteor] 是一秒就無去矣，毋過 [星系][the galaxy] 煞會擋 幾若十億年。

## [POJ] Bô-khì lòng-tio̍h Seng-hē ê Liû-chhiⁿ
Khòaⁿ--khí-lâi sī án-ne, kî-si̍t seng-hē sī chiok an-choân ê lah!
Siòng-phìⁿ lāi-té ê Saⁿ-kak Seng-hē M̀3, kî-si̍t pí chio̍h-thâu tōa-sè ê liû-chhiⁿ tōa koh khah-chè.
Jî-chhiáⁿ seng-hē sī tī chiok hn̄g ê só͘-chāi.
Chhiūⁿ siòng-phìⁿ lāi-té chit lia̍p seng-hē, sī tī 300 bān kng-nî hn̄g ê só͘-chāi, m̄-sī 0.0003 kng-bió hn̄g ê só͘-chāi.
M̄-koh in-ūi chit lia̍p liû-chhiⁿ ê tâu-iáⁿ lō͘-sòaⁿ ùi chit lia̍p seng-hē ē-té kiâⁿ--kòe, jî-chhiáⁿ tē-kiû tāi-khì ko-chân ê hong chhoe ê hong-hiòng, hō͘ chit lia̍p liû-chhiⁿ cheng-hoat ê hun-chú ê hong-hiòng, khòaⁿ--khí-lâi káⁿ-nā sī leh lī-khui seng-hē.
Thian-bûn liap-iáⁿ-su mā chiok hó-ūn, chiah-ē tī kāng chi̍t-tiuⁿ siòng-phìⁿ lāi-té, tâng-chê hip-tio̍h liû-chhiⁿ kah seng-hē.
Liáu-āu i chiah-koh tha̍h 2 tiuⁿ M̀3 iáⁿ-siōng khì--lih, ka-kiông kńg-lê-á seng-hē ê sek-chúi.
Sī-kóng lán ài chai-iáⁿ, liû-chhiⁿ sī chi̍t bió to̍h bô-khì-ah, m̄-koh seng-hē soah ē tòng kúi-nā cha̍p-ek nî.

## [KIP] Bô-khì lòng-tio̍h Sing-hē ê Liû-tshinn
Khuànn--khí-lâi sī án-ne, kî-si̍t sing-hē sī tsiok an-tsuân ê lah!
Siòng-phìnn lāi-té ê Sann-kak Sing-hē M33, kî-si̍t pí tsio̍h-thâu tuā-sè ê liû-tshinn tuā koh khah-tsè.
Jî-tshiánn sing-hē sī tī tsiok hn̄g ê sóo-tsāi.
Tshiūnn siòng-phìnn lāi-té tsit lia̍p sing-hē, sī tī 300 bān kng-nî hn̄g ê sóo-tsāi, m̄-sī 0.0003 kng-bió hn̄g ê sóo-tsāi.
M̄-koh in-uī tsit lia̍p liû-tshinn ê tâu-iánn lōo-suànn uì tsit lia̍p sing-hē ē-té kiânn--kuè, jî-tshiánn tē-kiû tāi-khì ko-tsân ê hong tshue ê hong-hiòng, hōo tsit lia̍p liû-tshinn tsing-huat ê hun-tsú ê hong-hiòng, khuànn--khí-lâi kánn-nā sī leh lī-khui sing-hē.
Thian-bûn liap-iánn-su mā tsiok hó-ūn, tsiah-ē tī kāng tsi̍t-tiunn siòng-phìnn lāi-té, tâng-tsê hip-tio̍h liû-tshinn kah sing-hē.
Liáu-āu i tsiah-koh tha̍h 2 tiunn M33 iánn-siōng khì--lih, ka-kiông kńg-lê-á sing-hē ê sik-tsuí.
Sī-kóng lán ài tsai-iánn, liû-tshinn sī tsi̍t bió to̍h bô-khì-ah, m̄-koh sing-hē suah ē tòng kuí-nā tsa̍p-ik nî.

## [English] Meteor Misses Galaxy
The galaxy was never in danger.
For one thing, the [Triangulum galaxy][Triangulum galaxy] (M33), pictured, is much bigger than the [tiny grain of rock][tiny grain of rock] at the head of the meteor.
For another, the galaxy is much farther away -- in this instance 3 million [light year][light year]s as opposed to only about 0.0003 light seconds.
Even so, the [meteor's path][meteor's path] took it angularly below the galaxy.
Also the wind high in [Earth's atmosphere][Earth's atmosphere] blew the [meteor's glowing evaporative molecule train][meteor's glowing evaporative molecule train] away from the galaxy, in [angular projection][angular projection].
Still, the astrophotographer was quite lucky to capture [both a meteor and a galaxy][both a meteor and a galaxy] in a single exposure -- which was subsequently added to two other images of [M33][M33] to bring up the [spiral galaxy][spiral galaxy]'s colors.
At the end, [the meteor][the meteor] was gone in a second, but [the galaxy][the galaxy] will last billions of years.

## 詞彙學習（漢羅/POJ/KIP/華語/English）
- 【流星】liû-chhiⁿ/liû-tshinn/流星/meteor
- 【三角星系】Saⁿ-kak-seng-hē/Sann-kak-sing-hē/三角星系/the Triangulum Galaxy
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【蒸發】cheng-hoat/tsing-huat/蒸發/vaporize
- 【大氣】tāi-khì/tāi-khì/大氣/atmosphere
- 【光年】kng-nî/kng-nî/光年/light-year
- 【光秒】kng-bió/kng-bió/光秒/light-second

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[Triangulum galaxy]:https://apod.nasa.gov/apod/ap180927.html
[tiny grain of rock]:https://apod.nasa.gov/apod/ap011117.html
[light year]:https://spaceplace.nasa.gov/light-year/en/
[meteor's path]:https://apod.nasa.gov/apod/ap130209.html
[Earth's atmosphere]:https://www.nasa.gov/general/what-is-earths-atmosphere/
[meteor's glowing evaporative molecule train]:https://www.syfy.com/syfywire/catching-meteor-train
[angular projection]:https://en.wikipedia.org/wiki/Forced_perspective#/media/File:Europe_2007_Disk_1_340.jpg
[both a meteor and a galaxy]:https://apod.nasa.gov/apod/ap180812.html
[M33]:https://youtu.be/qVTgWPFRQCo
[spiral galaxy]:https://en.wikipedia.org/wiki/Spiral_galaxy
[the meteor]:https://www.amsmeteors.org/meteor-showers/meteor-faq/
[the galaxy]:https://en.wikipedia.org/wiki/Triangulum_Galaxy

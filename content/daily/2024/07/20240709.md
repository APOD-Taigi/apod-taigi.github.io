---
title: Florida 州天頂 ê 夜光雲
date: 2024-07-09
publishdate: 2024-07-09T11:45:00+0800
tags: [夜光雲, 極地中氣層雲, 高層大氣, 冰晶, 火箭, 地平線, 木星, 飛龍機, 月眉]
hero: https://apod.nasa.gov/apod/image/2407/NoctilucentFlorida_Pouquet_960_annotated.jpg
summary: 這寡雲實在是足無四常--ê。
---

{{% apod %}}

- 原始文章：[Noctilucent Clouds over Florida](https://apod.nasa.gov/apod/ap240709.html)
- 影像來源 kah 版權：[Pascal Fouquet](https://www.pfphotos.art/about/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] Florida 州天頂 ê 夜光雲
這寡雲實在是 [足][doubly] 無四常--ê。
第一，in 是 足罕得看著 ê [夜光雲][noctilucent clouds]，就是講，in 愛 tī [暗暝才看會著][visible at night]，毋過干焦 tī 日出進前 抑是 日落了後才看會著。
第二，咱知影這寡夜光雲 ê 來源。
這是一个真罕得拄著 ê 情形。
[高層大氣][upper atmosphere] 內底 [反射日光 ê 冰晶][sunlight-reflecting ice-crystals]，是 ùi 30 分鐘前 tī [附近發射 ê SpaceX 火箭][launch of a nearby SpaceX rocke] 來--ê。
伊較正式 ê 名 是 [極地中氣層雲][polar mesospheric clouds]。
天頂這寡 牽絲 ê 冰，攏牽 tùi [天頂][rising] ê 月眉面頭前。
這張相片 kah [這个連結內底 ê 影片][accompanying video]，是一禮拜前 tī [美國][USA] [Florida][Florida] 州 [Orlando][Orlando] 翕--ê。
月娘正爿彼个光點是 [木星][Jupiter]，正爿地平線頂懸 一點一點 ê [光點][lights] 是 [飛龍機][airplane]。

## [POJ] Florida chiu thiⁿ-téng ê Iā-kng-hûn
Chit kóa hûn si̍t-chāi sī chiok bô sù-siông--ê.
Tē-it, in sī chiok hán-tit khòaⁿ--tio̍h ê iā-kng-hûn, to̍h sī kóng, in ài tī àm-mê chiah khòaⁿ-ē-tio̍h, m̄-koh kan-na tī ji̍t-chhut chìn-chêng ia̍h-sī ji̍t-lo̍h liáu-āu chiah khòaⁿ-ē-tio̍h.
Tē-jī, lán chai-iáⁿ chit kóa iā-kng-hûn ê lâi-goân.
Che-sī chi̍t-ê chin hán-tit tú-tio̍h ê chêng-hêng.
Ko-chân tāi-khì lāi-té hoán-siā ji̍t-kng ê peng-chiⁿ, sī ùi 30 hun-cheng chêng tī hù-kīn hoat-siā ê SpaceX hóe-chìⁿ lâi--ê.
I khah chèng-sek ê miâ sī Ke̍k-tē Tiong-khì-chân hûn.
Thiⁿ-téng chit kóa khan-si ê peng, lóng khan tùi thiⁿ-téng ê goe̍h-bâi bīn-thâu-chêng.
Chit-tiuⁿ siòng-phìⁿ kah chit-ê liân-kiat lāi-té ê iáⁿ-phìⁿ, sī chi̍t lé-pài chêng tī Bí-kok Florida chiu Orlando hip--ê.
Goe̍h-niû chiàⁿ-pêng hit-ê kng-tiám sī Bo̍k-chhiⁿ, chiàⁿ-pêng tē-pêng-sòaⁿ téng-koân chi̍t-tiám chi̍t-tiám ê kng-tiám sī poe-lêng-ki.

## [KIP] Florida tsiu thinn-tíng ê Iā-kng-hûn
Tsit kuá hûn si̍t-tsāi sī tsiok bô sù-siông--ê.
Tē-it, in sī tsiok hán-tit khuànn--tio̍h ê iā-kng-hûn, to̍h sī kóng, in ài tī àm-mê tsiah khuànn-ē-tio̍h, m̄-koh kan-na tī ji̍t-tshut tsìn-tsîng ia̍h-sī ji̍t-lo̍h liáu-āu tsiah khuànn-ē-tio̍h.
Tē-jī, lán tsai-iánn tsit kuá iā-kng-hûn ê lâi-guân.
Tse-sī tsi̍t-ê tsin hán-tit tú-tio̍h ê tsîng-hîng.
Ko-tsân tāi-khì lāi-té huán-siā ji̍t-kng ê ping-tsinn, sī uì 30 hun-tsing tsîng tī hù-kīn huat-siā ê SpaceX hué-tsìnn lâi--ê.
I khah tsìng-sik ê miâ sī Ki̍k-tē Tiong-khì-tsân hûn.
Thinn-tíng tsit kuá khan-si ê ping, lóng khan tuì thinn-tíng ê gue̍h-bâi bīn-thâu-tsîng.
Tsit-tiunn siòng-phìnn kah tsit-ê liân-kiat lāi-té ê iánn-phìnn, sī tsi̍t lé-pài tsîng tī Bí-kok Florida tsiu Orlando hip--ê.
Gue̍h-niû tsiànn-pîng hit-ê kng-tiám sī Bo̍k-tshinn, tsiànn-pîng tē-pîng-suànn tíng-kuân tsi̍t-tiám tsi̍t-tiám ê kng-tiám sī pue-lîng-ki.

## [English] Noctilucent Clouds over Florida
These clouds are [doubly][doubly] unusual.
First, they are rare [noctilucent clouds][noctilucent clouds], meaning that they are [visible at night][visible at night] -- but only just before sunrise or just after sunset.
Second, the source of these [noctilucent clouds][noctilucent clouds] is actually known.
In this rare case, the source of the [sunlight-reflecting ice-crystals][sunlight-reflecting ice-crystals] in the [upper atmosphere][upper atmosphere] can be traced back to the [launch of a nearby SpaceX rocke][launch of a nearby SpaceX rocke]t about 30 minutes earlier.
Known more formally as [polar mesospheric clouds][polar mesospheric clouds], the vertex of these icy wisps happens to converge just in front of a [rising][rising] crescent Moon.
The featured image -- and [accompanying video][accompanying video] -- were captured over [Orlando][Orlando], [Florida][Florida], [USA][USA] about a week ago.
The bright spot to the right of the Moon is the planet [Jupiter][Jupiter], while the dotted [lights][lights] above the horizon on the right are from an [airplane][airplane].

## 詞彙學習（漢羅/POJ/KIP/華語/English）
- 【夜光雲】iā-kng-hûn/iā-kng-hûn/夜光雲/noctilucent cloud
- 【極地中氣層雲】Ke̍k-tē Tiong-khì-chân hûn//極地中氣層雲/polar mesospheric cloud
- 【冰晶】peng-chiⁿ/ping-tsinn/冰晶/ice-crystal
- 【火箭】hóe-chìⁿ/hué-tsìnn/火箭/rocket
- 【地平線】tē-pêng-sòaⁿ/tē-pîng-suànn/地平線/horizon
- 【木星】Bo̍k-chhiⁿ/Bo̍k-tshinn/木星/Jupiter
- 【飛龍機】poe-lêng-ki/pue-lîng-ki/飛機/airplane
- 【月眉】goe̍h-bâi/gue̍h-bâi/新月/crescent Moon
- 【高層大氣】ko-chân tāi-khì/ko-tsân tāi-khì/高層大氣/upper atmosphere

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[doubly]:https://assets3.thrillist.com/v1/image/2540564/792x594/scale;webp=auto;jpeg_quality=60.jpg
[noctilucent clouds]:https://en.wikipedia.org/wiki/Noctilucent_cloud
[visible at night]:https://apod.nasa.gov/apod/ap220712.html
[noctilucent clouds]:https://science.nasa.gov/missions/hubble/nasa-noctilucent-clouds/
[sunlight-reflecting ice-crystals]:https://www.weather.gov/arx/why_halos_sundogs_pillars
[upper atmosphere]:https://spaceplace.nasa.gov/mesosphere/en/
[launch of a nearby SpaceX rocke]:https://youtu.be/z3yDEVxI5TM
[polar mesospheric clouds]:https://earthobservatory.nasa.gov/images/80217/polar-mesospheric-clouds-south-pacific-ocean
[rising]:https://apod.nasa.gov/apod/ap211010.html
[accompanying video]:https://apod.nasa.gov/apod/image/2407/NoctilucentFlorida_Pouquet.mp4
[Orlando]:https://youtu.be/an8cAHG-pqs
[Florida]:https://en.wikipedia.org/wiki/Florida
[USA]:https://www.cia.gov/the-world-factbook/countries/united-states/
[Jupiter]:https://science.nasa.gov/jupiter/
[lights]:https://apod.nasa.gov/apod/ap240609.html
[airplane]:https://www.grc.nasa.gov/www/k-12/VirtualAero/BottleRocket/airplane/airplane.html

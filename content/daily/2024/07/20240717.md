---
title: 夜空下底 ê Villarrica 火山
date: 2024-07-17
publishdate: 2024-07-17T11:45:00+0800
tags: [銀河系, 麥哲倫星系, 枋塊, 木星, 引潮力, 木衛一 Io, 火山烌, 水煙, 自轉]
hero: https://www.youtube.com/watch?v=aX4ozspTPQY
summary: 羅馬神話 ê 火神 Vulcan 提伊 ê 摃槌仔 tī 天頂摃一下，火就著矣。
categories: [podcast]
vocals: [阿錕]
---

{{% apod %}}

- 原始文章：[Villarrica Volcano Against the Sky](https://apod.nasa.gov/apod/ap240717.html)
- 影片來源 kah 版權：[Gabriel Muñoz](https://www.instagram.com/gbelmm.ph); Text: [Natalia Lewandowska](https://ww1.oswego.edu/physics/profile/natalia-lewandowska) ([SUNY Oswego](https://www.oswego.edu/physics/))
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clzfvfuuo000p01td6oi5dknj" >}}

## [漢羅] 夜空下底 ê Villarrica 火山
[羅馬神話 ê 火神][Roman god] [Vulcan][Vulcan] 提伊 ê 摃槌仔 tī 天頂摃一下，[火][fire] 就著矣。
這是最近 tī [智利][Chile] [Villarrica 火山][Villarrica volcano] ê 火。
這个火實際上是 ùi [熔去 ê 石頭][melted rock] 來 ê 發光水煙 kah [火山烌][ash]。
天頂 ê 光是 tī 咱 [銀河系][Milky Way galaxy] kah [麥哲倫星系][Magellanic Clouds] 內底 ê 遙遠恆星。
火 kah 光就 tī 這張相片內底互相呼應。
Tī [這支縮時攝影影片][featured timelapse video] 中，地球頂懸 ê [Villarrica 火山噴發][Villarrica erupts]，伊家己 tī 天星滿滿 ê 夜空下底咧自轉。
[地球][planet Earth] 頂懸 [有 1350 粒火山][1350 volcanoes]，kah 木星 ê 衛星 木衛一 Io 仝款，攏是 [太陽系][Solar System] 內底 上蓋 [活跳跳 ê 地質環境][geologically active]。
雖罔講兩个世界攏有遮爾媠 ê 景色，毋過兩个世界頂懸 ê 火山 形成 ê 原因無仝。
地球 ê 火山是 [地球枋塊][outer shell plates] 之間沓沓仔徙動產生--ê。
[木衛一 Io][Io] ê 火山是 [木星][Jupiter] ê 引潮力 kā 伊 ê 地殼 [搝][pull] 甲 [變形][gravitational flexing] 產生--ê。

## [POJ] Iā-khong ē-té ê Villarrica hóe-soaⁿ
Lô-má sîn-ōe ê hóe-sîn Vulcan the̍h i ê kòng-thûi-á tī thiⁿ-téng kòng chi̍t-ē, hóe to̍h to̍h--ah.
Che-sī chòe-kīn tī Tì-lī Villarrica hóe-soaⁿ ê hóe.
Chit-ê hóe si̍t-chè-siōng sī ùi iûⁿ--khì ê chio̍h-thâu lâi ê hoat-kng chúi-ian kah hóe-soaⁿ-hu.
Thiⁿ-téng ê kng sī tī lán Gîn-hô-hē kah Be̍h-tiat-lûn Seng-hē lāi-té ê iâu-oán hêng-chhiⁿ.
Hóe kah kng to̍h tī chit-tiuⁿ siòng-phìⁿ lāi-té hō͘-siong ho͘-èng.
Tī chit-ki sok-sî-liap-iáⁿ iáⁿ-phìⁿ tiong, Tē-kiû téng-koân ê Villarrica hóe-soaⁿ phùn-hoat, i ka-kī tī thiⁿ-chhiⁿ móa-móa ê iā-khong ē-té leh chū-choán.
Tē-kiû téng-koân ū 1350 lia̍p hóe-soaⁿ, kah Bo̍k-chhiⁿ ê ūi-chhiⁿ Bo̍k-ūi-it Io kāng-khoán, lóng sī Thài-iông-hē lāi-té siōng-kài oa̍h-thiàu-thiàu ê tē-chit khoân-kéng.
Sui-bóng kóng nn̄g-ê sè-kài lóng-ū chiah-nī súi ê kéng-sek, m̄-koh nn̄g-ê sè-kài téng-koân ê hóe-soaⁿ hêng-sêng ê goân-in bô-kâng.
Tē-kiû ê hóe-soaⁿ sī Tē-kiû pang-tè chi-kan tau̍h-tau̍h-á sóa-tāng sán-seng--ê.
Bo̍k-ūi-it Io ê hóe-soaⁿ sī Bo̍k-chhiⁿ ê ín-tiâu-le̍k kā i ê tē-khak giú kah piàn-hêng sán-seng--ê.

## [KIP] Iā-khong ē-té ê Villarrica hué-suann
Lô-má sîn-uē ê hué-sîn Vulcan the̍h i ê kòng-thuî-á tī thinn-tíng kòng tsi̍t-ē, hué to̍h to̍h--ah.
Tse-sī tsuè-kīn tī Tì-lī Villarrica hué-suann ê hué.
Tsit-ê hué si̍t-tsè-siōng sī uì iûnn--khì ê tsio̍h-thâu lâi ê huat-kng tsuí-ian kah hué-suann-hu.
Thinn-tíng ê kng sī tī lán Gîn-hô-hē kah Be̍h-tiat-lûn Sing-hē lāi-té ê iâu-uán hîng-tshinn.
Hué kah kng to̍h tī tsit-tiunn siòng-phìnn lāi-té hōo-siong hoo-ìng.
Tī tsit-ki sok-sî-liap-iánn iánn-phìnn tiong, Tē-kiû tíng-kuân ê Villarrica hué-suann phùn-huat, i ka-kī tī thinn-tshinn muá-muá ê iā-khong ē-té leh tsū-tsuán.
Tē-kiû tíng-kuân ū 1350 lia̍p hué-suann, kah Bo̍k-tshinn ê uī-tshinn Bo̍k-uī-it Io kāng-khuán, lóng sī Thài-iông-hē lāi-té siōng-kài ua̍h-thiàu-thiàu ê tē-tsit khuân-kíng.
Sui-bóng kóng nn̄g-ê sè-kài lóng-ū tsiah-nī suí ê kíng-sik, m̄-koh nn̄g-ê sè-kài tíng-kuân ê hué-suann hîng-sîng ê guân-in bô-kâng.
Tē-kiû ê hué-suann sī Tē-kiû pang-tè tsi-kan ta̍uh-ta̍uh-á suá-tāng sán-sing--ê.
Bo̍k-uī-it Io ê hué-suann sī Bo̍k-tshinn ê ín-tiâu-li̍k kā i ê tē-khak giú kah piàn-hîng sán-sing--ê.

## [English] Villarrica Volcano Against the Sky
When [Vulcan][Vulcan], the [Roman god][Roman god] of fire, swings his blacksmith's hammer, the sky is lit on [fire][fire].
A recent eruption of [Chile][Chile]'s [Villarrica volcano][Villarrica volcano] shows the delicate interplay between this fire -- actually glowing steam and [ash][ash] from [melted rock][melted rock] -- and the light from distant stars in our [Milky Way galaxy][Milky Way galaxy] and the [Magellanic Clouds][Magellanic Clouds] galaxies.
In the [featured timelapse video][featured timelapse video], the [Earth rotates][Earth rotates] under the stars as [Villarrica erupts][Villarrica erupts].
With about [1350 volcanoes][1350 volcanoes], our [planet Earth][planet Earth] rivals [Jupiter's moon Io][Jupiter's moon Io] as the most [geologically active][geologically active] place in the [Solar System][Solar System].
While both have magnificent beauty, the reasons for the existence of volcanoes on both worlds are different.
Earth's volcanoes typically occur between slowly shifting [outer shell plates][outer shell plates], while [Io][Io]'s volcanoes are caused by [gravitational flexing][gravitational flexing] resulting from [Jupiter][Jupiter]'s tidal gravitational [pull][pull].

## 詞彙學習（漢羅/POJ/KIP/華語/English）
- 【銀河系】Gîn-hô-hē/Gîn-hô-hē/銀河系/Milky Way galaxy
- 【麥哲倫星系】Be̍h-tiat-lûn Seng-hē/Be̍h-tiat-lûn Sing-hē/麥哲倫星系/Magellanic Clouds galaxies
- 【枋塊】pang-tè/pang-tè/版塊/plates
- 【木星】Bo̍k-chhiⁿ/Bo̍k-tshinn/木星/Jupiter
- 【木衛一 Io】Bo̍k-ūi-it Io/Bo̍k-uī-it Io/木衛一埃歐/Jupiter's moon Io
- 【引潮力】ín-tiâu-le̍k/ín-tiâu-li̍k/引潮力/gravitational tidal force
- 【火山烌】hóe-soaⁿ-hu/hué-suann-hu/火山灰/ash
- 【水煙】chúi-ian/tsuí-ian/水蒸氣/water steam
- 【自轉】chū-choán/tsū-tsuán/自轉/rotaion

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[Vulcan]:https://mythopedia.com/topics/vulcan
[Roman god]:https://en.wikipedia.org/wiki/Roman_mythology
[fire]:https://youtu.be/Q2FzZSBD5LE?t=95
[Chile]:https://en.wikipedia.org/wiki/Chile
[Villarrica volcano]:https://en.wikipedia.org/wiki/Villarrica_(volcano)
[ash]:https://apod.nasa.gov/apod/ap190512.html
[melted rock]:https://apod.nasa.gov/apod/ap120402.html
[Milky Way galaxy]:https://science.nasa.gov/resource/the-milky-way-galaxy/
[Magellanic Clouds]:https://apod.nasa.gov/apod/ap230211.html
[featured timelapse video]:https://www.instagram.com/reel/C9jJuUTs9vj/
[Earth rotates]:https://apod.nasa.gov/apod/ap200701.html
[Villarrica erupts]:https://youtu.be/mDJGA-YiY14
[1350 volcanoes]:https://en.wikipedia.org/wiki/Active_volcano
[planet Earth]:https://science.nasa.gov/earth/facts/
[Jupiter's moon Io]:https://www.space.com/jupiter-moon-io-volcanoes-map
[geologically active]:https://www.jpl.nasa.gov/images/pia25888-io-in-color-and-infrared
[Solar System]:https://science.nasa.gov/solar-system/solar-system-facts/
[outer shell plates]:https://www.nps.gov/subjects/volcanoes/plate-tectonics-and-volcanoes.htm
[Io]:https://science.nasa.gov/jupiter/moons/io/
[gravitational flexing]:https://en.wikipedia.org/wiki/Tidal_heating
[Jupiter]:https://apod.nasa.gov/apod/ap170523.html
[pull]:https://encrypted-tbn0.gstatic.com/images?q=tbn:ANd9GcQRKoaqHZb45w9bZmBUWhx16kYBu5JmsPTIVw&s

---
title: Arp 142：Webb 翕--ê 交互作用星系
date: 2024-07-30
publishdate: 2024-07-30T11:45:00+0800
tags: [Arp 142, 交互作用星系, NGC 2936, NGC 2937, 捲螺仔星系, 長株圓星系, 合併, 紅外線影像, 可見光影像, Hubble, Webb]
hero: https://apod.nasa.gov/apod/image/2407/Arp142_Hubble_960.jpg
summary: 對一寡人來講，這看起來敢若是一隻徛鵝。
categories: [podcast]
vocals: [阿錕]
---

{{% apod %}}

- 原始文章：[Arp 142: Interacting Galaxies from Webb](https://apod.nasa.gov/apod/ap240730.html)
- 影像來源：[NASA](https://www.nasa.gov/), [ESA](https://www.esa.int/), [CSA](https://www.asc-csa.gc.ca/), [STScI](https://www.stsci.edu/); Hubble Rollover 重新處理 kah 版權：[Raul Villaverde](https://www.flickr.com/photos/113243238@N08/)
- 探索你 ê 宇宙：[Random APOD Generator](https://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clzsjmbmw000n01ys815g2j0n" >}}

## [漢羅] Arp 142：Webb 翕--ê 交互作用星系
對一寡人來講，這看起來敢若是一隻徛鵝。
毋過對研究宇宙 ê 人來講，這是 2 个大粒星系產生交互作用 ê 一个足趣味 ê 例。
幾若億年前，面頂 ê NGC 2936 可能是一个普通 ê [捲螺仔星系][normal spiral galaxy]。
會自轉、會做新 ê 恆星，攏咧無閒伊家己 ê 代誌。
伊 kah 大質量 [長株圓星系][elliptical galaxy] NGC 2937 行傷倚了後，煞沉落去。
In 兩个做伙去予人叫做 [Arp 142][Arp 142]。
[這張][featured] 相片是 新 ê [Webb][Webb] [紅外線][infrared] 影像，另外閣有 [Hubble][Hubble] [可見光][visible light] 影像 做比較。
NGC 2936 受著引力 ê 影響，去 hŏng [拗彎][distorted] 變形。
大質量星系 互相 [倚近][pass near] ê 時陣，氣體 會 堅凍，才有通形成 [新 ê 恆星][new stars form]。
相片正爿頂懸 有 [一陣少年恆星][young group]，看起來就敢若是 [徛鵝][penguin] ê 鼻。
[捲螺仔星系][spiral] 中心 光爍爍 ê 恆星，看起來就敢若是伊 ê 目睭。
這兩个星系可能是 tī 十億年前 [合併做一个][two galaxies will likely merge] 較大 ê 星系。

## [POJ]

## [KIP] Arp 142: Webb hip--ê Kau-hōo-tsok-iōng Sing-hē
Tuì tsi̍t kuá-jîn lâi-kóng, tse khuànn--khí-lâi kánn ná-sī tsi̍t tsiah khiā-gô.
M̄-koh tuì gián-kiù ú-tiū ê lâng lâi-kóng, tse-sī 2 ê tuā-lia̍p sing-hē sán-sing kau-hōo-tsok-iōng ê tsi̍t-ê tsiok tshù-bī ê lē.
Kuí-nā ik nî-tsîng, bīn-tíng ê NGC 2936 khó-lîng sī tsi̍t-ê phóo-thong ê kńg-lê-á sing-hē.
Ē tsū-chuán, ē tsò sin ê hîng-tshinn, lóng leh bô-îng i ka-kī ê tāi-tsì.
I kah tuā tsit-liōng tn̂g-tu-înn sing-hē NGC 2937 kiânn siunn uá liáu-āu, suah tîm lo̍h-khì.
In nn̄g-ê tsò-hué khì hōo lâng kiò-tsò Arp 142.
Tsit-tiunn siòng-phìnn sī sin ê Webb âng-guā-suànn iánn-siōng, līng-guā koh-ū Hubble khó-kìan-kng iánn-siōng tsò pí-kàu.
NGC 2936 siū-tio̍h ín-li̍k ê íng-hióng, khì hőng áu-uan piàn-hîng.
Tuā tsit-liōng sing-hē hōo-siong uá-kīn ê sî-tsūn, khì-thé ē kian-tàng, tsiah ū-thang hîng-sîng sin ê hîng-tshinn.
Siòng-phìnn tsiànn-pîng tíng-kuân ū tsi̍t-tīn siàu-liân hîng-tshinn, khuànn--khí-lâi to̍h kánn-ná sī khiā-gô ê phīnn.
Kńg-lê-á sing-hē tiong-sim kng-sih-sih ê hîng-tshinn, khuànn--khí-lâi to̍h kánn-ná sī i ê ba̍k-tsiu.
Tsit nn̄g-ê sing-hē khó-lîng sī tī tsa̍p-ik nî-tsîng ha̍p-pìng tsò tsi̍t-ê khah tuā ê sing-hē.

## [English] Arp 142: Interacting Galaxies from Webb
To some, it looks like a penguin.
But to people who study the universe, it is an interesting example of two big galaxies interacting.
Just a few hundred million years ago, the upper NGC 2936 was likely a [normal spiral galaxy][normal spiral galaxy]: spinning, creating stars, and minding its own business.
Then it got too close to the massive [elliptical galaxy][elliptical galaxy] NGC 2937, below, and took a dive.
Together known as [Arp 142][Arp 142], they are [featured][featured] in this new [Webb][Webb] [infrared][infrared] image, while a [visible light][visible light] [Hubble][Hubble] image appears in comparison.
NGC 2936 is not only being deflected, but [distorted][distorted], by this close gravitational interaction.
When massive galaxies [pass near][pass near] each other, gas is typically condensed from which [new stars form][new stars form].
A [young group][young group] of stars appears as the nose of the [penguin][penguin] toward the right of the upper galaxy, while in the center of the [spiral][spiral], bright stars together appear as an eye.
Before a billion years, the [two galaxies will likely merge][two galaxies will likely merge] into one larger galaxy.

## 詞彙學習（漢羅/POJ/KIP/華語/English）
- 【交互作用星系】kāu-hō͘-chok-iōng seng-hē/kāu-hō͘-chok-iōng seng-hē/交互作用星系/interacting galaxies
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【長株圓星系】tn̂g-tu-īⁿ seng-hē/tn̂g-tu-īnn sing-hē/橢圓星系/elliptical galaxy
- 【合併】ha̍p-pèng/ha̍p-pìng/合併/merge
- 【Arp 142】Arp it-sù-jī/Arp it-sù-jī/Arp 142/Arp 142
- 【NGC 2936】NGC jī-kiú-sam-lio̍k/NGC jī-kiú-sam-lio̍k/NGC 2936/NGC 2936
- 【NGC 2937】NGC jī-kiú-sam-chhit/NGC jī-kiú-sam-tshit/NGC 2937/NGC 2937

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[normal spiral galaxy]:https://apod.nasa.gov/apod/ap130416.html
[elliptical galaxy]:https://en.wikipedia.org/wiki/Elliptical_galaxy
[Arp 142]:https://webbtelescope.org/contents/media/images/2024/124/01J06XYGEDEE86D1H9N5EJ9EG0
[featured]:https://esawebb.org/news/weic2420/
[Webb]:https://webb.nasa.gov/content/webbLaunch/whereIsWebb.html
[infrared]:https://science.nasa.gov/ems/07_infraredwaves/
[visible light]:https://science.nasa.gov/ems/09_visiblelight/
[Hubble]:https://science.nasa.gov/mission/hubble/
[distorted]:https://apod.nasa.gov/apod/ap240320.html
[pass near]:https://apod.nasa.gov/apod/ap130825.html
[new stars form]:https://science.nasa.gov/mission/hubble/science/science-highlights/exploring-the-birth-of-stars/
[young group]:https://img.freepik.com/premium-photo/group-kittens-are-sitting-together-one-which-is-labeled-as-cat_900958-25003.jpg
[penguin]:https://en.wikipedia.org/wiki/Penguin#/media/File:Penguin_in_Antarctica_jumping_out_of_the_water.jpg
[spiral]:https://en.wikipedia.org/wiki/Spiral_galaxy
[two galaxies will likely merge]:https://apod.nasa.gov/apod/ap220606.html

---
title: Etna 火山 kah 銀河
date: 2024-07-05
publishdate: 2024-07-05T11:45:00+0800
tags: [銀河, 銀河盤, 活火山, 多層火山, 天津四, 織女星, 牛郎星, 夏季大三角, 烏暗星雲, 恆星形成區]
hero: https://apod.nasa.gov/apod/image/2407/GianniTumino_Etna&MW_14mm_JPG_LOGO__1024pix.jpg
summary: 這張夜空景色有上引人注意--ê，是 地平線附近 ê Etna 火山 山頂 ê 紅光，這是地球頂懸足有名 ê 活火山。
categories: [podcast]
vocals: [阿錕]
---

{{% apod %}}

- 原始文章：[Mount Etna Milky Way](https://apod.nasa.gov/apod/ap240705.html)
- 影像來源 kah [版權][copyright]：[Gianni Tumino](https://www.facebook.com/giovanni.tumino.58)n
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clz00amwq000i010cggtn460v" >}}

## [漢羅] Etna 火山 kah 銀河
這張 [夜空景色][mountain and night] 上引人注意--ê，是 地平線附近 ê [Etna 火山][Mount Etna] 山頂 ê 紅光。
這粒火山是地球頂懸足有名 ê 活火山，是一款多層火山。
銀河內底 ê [恆星光][congeries] 就 tī 天頂閃閃爍爍。
銀河盤頂懸一搭一搭 ê 烏影，是大量 ê 塗粉雲。
火山天頂 有 北方天文愛好者 足熟似 ê 天津四、織女星、牛郎星、kah [夏季大三角][Summer Triangle]，背景閣有 烏暗星雲 kah 光爍爍 ê 星雲。
這張深空影像，有 銀河頂懸 活跳 [恆星形成][star forming]區 發出 ê 光，伊就 kah 北半球 [熱天暗暝][summer's night] ê Etna 火山頂懸 ê [紅光][ruddy hue]，相對應。

## [POJ] Etna hóe-soaⁿ kah Gîn-hô
Chit-tiuⁿ iā-khong kéng-sek siōng Ín lâng chù-ì--ê, sī tē-pêng-sòaⁿ hù-kīn ê Etna hóe-soaⁿ soaⁿ-téng ê âng-kng.
Chit-lia̍p hóe-soaⁿ sī Tē-kiû téng-koân chiok ū-miâ ê oa̍h-hóe-soaⁿ, sī chi̍t-khoán to-têng hóe-soaⁿ.
Gîn-hô lāi-té ê hêng-chhiⁿ-kng to̍h tī thiⁿ-téng siám-siám-sih-sih.
Gîn-hô-pôaⁿ téng-koân chi̍t-tah-chi̍t-tah ê o͘-iáⁿ, sī tāi-liōng ê thô͘-hún-hûn.
Hóe-soaⁿ thiⁿ-téng ū pak-hong thian-bûn ài-hóⁿ-chiá chiok se̍k-sāi ê Thian-tin-sù, Chit-lú-chhiⁿ, Gû-nn̂g-chhiⁿ, kah Hā-kùi Tōa-saⁿ-kak, pōe-kéng koh-ū o͘-àm seng-hûn kah kng-sih-sih ê seng-hûn.
Chit-tiuⁿ chhim-khong iáⁿ-siōng, ū Gîn-hô téng-koân oa̍h-thiàu hêng-chhiⁿ hêng-sêng-khu hoat-chhut ê kng, i to̍h kah pak-pòaⁿ-kiû joa̍h-thiⁿ àm-mê ê Etna hóe-soaⁿ téng-koân ê âng-kng, sio tùi-èng.

## [KIP] Etna hué-suann kah Gîn-hô
Tsit-tiunn iā-khong kíng-sik siōng Ín lâng tsù-ì--ê, sī tē-pîng-suànn hù-kīn ê Etna hué-suann suann-tíng ê âng-kng.
Tsit-lia̍p hué-suann sī Tē-kiû tíng-kuân tsiok ū-miâ ê ua̍h-hué-suann, sī tsi̍t-khuán to-tîng hué-suann.
Gîn-hô lāi-té ê hîng-tshinn-kng to̍h tī thinn-tíng siám-siám-sih-sih.
Gîn-hô-puânn tíng-kuân tsi̍t-tah-tsi̍t-tah ê oo-iánn, sī tāi-liōng ê thôo-hún-hûn.
Hué-suann thinn-tíng ū pak-hong thian-bûn ài-hónn-tsiá tsiok si̍k-sāi ê Thian-tin-sù, Tsit-lú-tshinn, Gû-nn̂g-tshinn, kah Hā-kuì Tuā-sann-kak, puē-kíng koh-ū oo-àm sing-hûn kah kng-sih-sih ê sing-hûn.
Tsit-tiunn tshim-khong iánn-siōng, ū Gîn-hô tíng-kuân ua̍h-thiàu hîng-tshinn hîng-sîng-khu huat-tshut ê kng, i to̍h kah pak-puànn-kiû jua̍h-thinn àm-mê ê Etna hué-suann tíng-kuân ê âng-kng, sio tuì-ìng.

## [English] Mount Etna Milky Way
A glow from the summit of [Mount Etna][Mount Etna], famous active stratovolcano of planet Earth, stands out along the horizon in this [mountain and night][mountain and night] skyscape.
Bands of diffuse light from [congeries][congeries] of innumerable stars along the Milky Way galaxy stretch across the sky above.
In silhouette, the Milky Way's massive dust clouds are clumped along the galactic plane.
Also familiar to northern skygazers are bright stars Deneb, Vega, and Altair, the [Summer Triangle][Summer Triangle] straddling dark nebulae and luminous star clouds poised over the volcanic peak.
The deep combined exposures reveal the light of active [star forming][star forming] regions along the Milky Way, echoing Etna's [ruddy hue][ruddy hue] in the northern hemisphere [summer's night][summer's night].

## 詞彙學習（漢羅/POJ/KIP/華語/English）
- 【銀河盤】gîn-hô-pôaⁿ/gîn-hô-puânn/銀河盤/galactic plane
- 【活火山】oa̍h-hóe-soaⁿ/ua̍h-hué-suann/活火山/active volcano
- 【多層火山】to-têng hóe-soaⁿ/to-tîng hué-suann/層狀火山/stratovolcano
- 【天津四】Thian-tin-sù/Thian-tin-sù/天津四/Deneb
- 【織女星】Chit-lú-chhiⁿ/Tsit-lú-tshinn/織女星/Vega
- 【牛郎星】Gû-nn̂g-chhiⁿ/Gû-nn̂g-tshinn/牛郎星/Altair
- 【夏季大三角】Hā-kùi Tōa-saⁿ-kak/Hā-kuì Tuā-sann-kak/夏季大三角/Summer Triangle
- 【烏暗星雲】o͘-àm seng-hûn/oo-àm sing-hûn/暗星雲/dark nebulae
- 【恆星形成區】hêng-chhiⁿ hêng-sêng-khu/hîng-tshinn hîng-sîng-khu/恆星形成區/star forming regions

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[Mount Etna]:https://www.earthobservatory.nasa.gov/images/event/43216/mount-etna
[mountain and night]:https://www.facebook.com/photo/?fbid=10211647956870276&set=a.10206621597734439
[congeries]:https://en.wikipedia.org/wiki/Sidereus_Nuncius#Stars
[Summer Triangle]:https://apod.nasa.gov/apod/ap170703.html
[star forming]:https://science.nasa.gov/universe/stars/
[ruddy hue]:https://apod.nasa.gov/apod/ap220908.html
[summer's night]:https://science.nasa.gov/solar-system/skywatching/whats-up-july-2024-skywatching-tips-from-nasa/

---
title: 球形星團 半人馬座 Omega
date: 2024-07-11
publishdate: 2024-07-11T11:45:00+0800
tags: [球形星團, 半人馬座 Omega, 直徑, NGC 5139, 銀暈, 銀河系, 合併, 化學豐度, 恆星族群, 紅巨星, Hubble 太空望遠鏡, 實密星團, 大質量烏洞, 烏洞]
hero: https://apod.nasa.gov/apod/image/2407/NGC5139_Stein_a1024.jpg
summary: 球形星團 半人馬座 Omega ê 直徑是 150 光年，這个範圍內底有 1000 萬粒 比太陽較老 ê 恆星。
---

{{% apod %}}

- 原始文章：[Globular Cluster Omega Centauri](https://apod.nasa.gov/apod/ap240711.html)
- 影像來源 kah [版權][copyright]：[Juergen Stein](https://www.ccdastrophoto.com/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 球形星團 半人馬座 Omega
球形星團 [半人馬座 Omega][Omega Centauri] ê 直徑是 150 光年，這个範圍 [內底有][packs] 1000 萬粒 比太陽較老 ê 恆星。
伊 ê 編號是 NGC 5139，tī 1 萬 5000 光年遠 ê 所在，是銀暈內底 已經知影 ê 200 粒 [球形星團][globular clusters] 內底上大、上光--ê。
大部份 星團攏是 差不多年歲 ê 恆星組成--ê。
毋過神祕 ê 半人馬座 Omega 煞有無仝年歲、無仝化學豐度 ê 恆星族群。
實際上，[半人馬座 Omega][Omega Cen may be] 可能是一个 較細粒星系 kah 銀河系合併過程中，[留落來][remnant] ê 核心。
半人馬座 Omega ê 紅巨星是 [黃色--ê][yellowish hue]，tī 這張 [清楚 ê 望遠鏡景色][sharp telescopic view] 內底是真好揣。
Hubble 太空望遠鏡 tùi 這款 實密星團 已經研究 20 外冬矣。
目前 ê 證據表示講，[半人馬座 Omega 中心][center of Omega Centauri] 附近 有一个大質量烏洞。

## [POJ] Kiû-hêng Seng-thoân Poàn-jîn-má-chō Omega
Kiû-hêng Seng-thoân Poàn-jîn-má-chō Omega ê ti̍t-kèng sī 150 kng nî,chit-ê hoān-ûi lāi-té ū 1000 bān lia̍p pí thài-iông khah lāu ê hêng-chhiⁿ.
I ê pian-hō sī NGC 5139,tī 1 bān 5000 kng nî hn̄g ê só͘-chāi,sī gîn ūn lāi-té í-keng chai-iáⁿ ê 200 lia̍p kiû-hêng Seng-thoân lāi-té siōng-tōa,siōng kng--ê.
tōa-pō͘-hūn chheⁿ thoân lóng sī chha-put-to nî-hòe ê hêng-chhiⁿ cho͘-sêng--ê.
m̄-koh sîn-pì ê Poàn-jîn-má-chō Omega soah ū bô-kâng nî-hòe,bô-kâng hòa-ha̍k Hong tō͘ ê hêng-chhiⁿ cho̍k-kûn.
si̍t-chè-siōng,Poàn-jîn-má-chō Omega khó-lêng sī chi̍t-ê khah sè-lia̍p chheⁿ hē kah gîrn-hô hē ha̍p-pèng kòe-têng-tiong,lâu-lo̍h-lâi ê he̍k-sim.
Poàn-jîn-má-chō Omega ê âng kī chheⁿ sī n̂g-sek--ê,tī chit-tiuⁿ chheng-chhó ê bōng-oán-kiàⁿ kéng-sek lāi-té sī chin hó-chhōe.
Hubble thài-khong bōng-oán-kiàⁿ tùi chit-khoán si̍t ba̍t chheⁿ thoân í-keng gián-kiù 20 gōa tang ah.
bo̍k-chiân ê chèng-kù piáu-sī kóng,Poàn-jîn-má-chō Omega tiong-sim hù-kīn ū chi̍t-ê tōa chit-liōng o͘-tōng.

## [KIP] Kiû-hîng Sing-thuân Puàn-jîn-má-tsō Omega
Kiû-hîng Sing-thuân Puàn-jîn-má-tsō Omega ê ti̍t-kìng sī 150 kng nî,tsit-ê huān-uî lāi-té ū 1000 bān lia̍p pí thài-iông khah lāu ê hîng-tshinn.
I ê pian-hō sī NGC 5139,tī 1 bān 5000 kng nî hn̄g ê sóo-tsāi,sī gîn ūn lāi-té í-king tsai-iánn ê 200 lia̍p kiû-hîng Sing-thuân lāi-té siōng-tuā,siōng kng--ê.
tuā-pōo-hūn tshenn thuân lóng sī tsha-put-to nî-huè ê hîng-tshinn tsoo-sîng--ê.
m̄-koh sîn-pì ê Puàn-jîn-má-tsō Omega suah ū bô-kâng nî-huè,bô-kâng huà-ha̍k Hong tōo ê hîng-tshinn tso̍k-kûn.
si̍t-tsè-siōng,Puàn-jîn-má-tsō Omega khó-lîng sī tsi̍t-ê khah sè-lia̍p tshenn hē kah gîrn-hô hē ha̍p-pìng kuè-tîng-tiong,lâu-lo̍h-lâi ê hi̍k-sim.
Puàn-jîn-má-tsō Omega ê âng kī tshenn sī n̂g-sik--ê,tī tsit-tiunn tshing-tshó ê bōng-uán-kiànn kíng-sik lāi-té sī tsin hó-tshuē.
Hubble thài-khong bōng-uán-kiànn tuì tsit-khuán si̍t ba̍t tshenn thuân í-king gián-kiù 20 guā tang ah.
bo̍k-tsiân ê tsìng-kù piáu-sī kóng,Puàn-jîn-má-tsō Omega tiong-sim hù-kīn ū tsi̍t-ê tuā tsit-liōng oo-tōng.

## [English] Globular Cluster Omega Centauri
Globular star cluster [Omega Centauri][Omega Centauri] [packs][packs] about 10 million stars much older than the Sun into a volume some 150 light-years in diameter.
Also known as NGC 5139, at a distance of 15,000 light-years it's the largest and brightest of 200 or so known [globular clusters][globular clusters] that roam the halo of our Milky Way galaxy.
Though most star clusters consist of stars with the same age and composition, the enigmatic Omega Cen exhibits the presence of [different][different] stellar populations with a spread of ages and chemical abundances.
In fact, [Omega Cen may be][Omega Cen may be] the [remnant][remnant] core of a small galaxy merging with the Milky Way.
With a [yellowish hue][yellowish hue], Omega Centauri's red giant stars are easy to pick out in this [sharp telescopic view][sharp telescopic view].
A two-decade-long exploration of the dense star cluster with the Hubble Space Telescope has revealed evidence for a massive black hole near the [center of Omega Centauri][center of Omega Centauri].

## 詞彙學習（漢羅/POJ/KIP/華語/English）
- 【球形星團】kiû-hêng seng-thoân/kiû-hîng sing-thuân/球狀星團/globular star cluster
- 【半人馬座 Omega】Poàn-jîn-má-chō/Puàn-jîn-má-tsō/半人馬座 Omega/Omega Centauri
- 【直徑】ti̍t-kèng/ti̍t-kìng/直徑/diameter
- 【NGC 5139】NGC ngó͘-it-sam-kiú/NGC ngóo-it-sam-kiú/NGC 5139/NGC 5139
- 【銀暈】gîn-n̄g/gîn-n̄g/銀暈/halo of our Milky Way galaxy
- 【銀河系】Gîn-hô-hē/Gîn-hô-hē/銀河系/Milky Way galaxy
- 【合併】ha̍p-pèng/ha̍p-pìng/合併/merging
- 【化學豐度】hòa-ha̍k hong-tō͘/huà-ha̍k hong-tōo/化學豐度/chemical abundance
- 【恆星族群】hêng-chhiⁿ cho̍k-kûn/hîng-tshinn tso̍k-kûn/恆星族群/stellar populations
- 【紅巨星】âng-kū-chhiⁿ/âng-kū-tshinn/紅巨星/red giant star
- 【實密星團】cha̍t-ba̍t seng-thoân/tsa̍t-ba̍t sing-thuân/緻密星團/dense star cluster
- 【大質量烏洞】tōa-chit-liōng o͘-tōng/tuā-tsit-liōng oo-tōng/大質量黑洞/massive black hole

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[Omega Centauri]:https://earthsky.org/clusters-nebulae-galaxies/omega-centauri-milky-ways-prize-star-cluster
[packs]:https://apod.nasa.gov/apod/ap080906.html
[globular clusters]:http://en.wikipedia.org/wiki/Globular_clusters
[different]:https://ui.adsabs.harvard.edu/abs/2021A%26A...653L...8L/abstract
[Omega Cen may be]:https://esahubble.org/news/heic0809/
[remnant]:https://ui.adsabs.harvard.edu/abs/2019NatAs...3..667I/abstract
[yellowish hue]:https://apod.nasa.gov/apod/ap151224.html
[sharp telescopic view]:https://www.ccdastrophoto.com/galleries/globular-cluster/ngc5139/
[center of Omega Centauri]:https://science.nasa.gov/missions/hubble/nasas-hubble-finds-strong-evidence-for-intermediate-mass-black-hole-in-omega-centauri/

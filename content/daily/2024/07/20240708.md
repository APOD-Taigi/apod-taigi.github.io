---
title: 系外行星動物園：踅其他恆星咧行
date: 2024-07-08
publishdate: 2024-07-08T11:45:00+0800
tags: [系外行星, 引力, 地面望遠鏡, 甲烷, 散射, 炭素, 海王星型行星, 木星型行星, 岩石行星, 地球型行星, 大氣, Kepler 太空望遠鏡, TESS 任務]
hero: https://apod.nasa.gov/apod/image/2407/ExoplanetZoo_Vargic_1080.jpg
summary: 其他恆星是毋是嘛 kah 咱太陽仝款有行星？是哩！
categories: [podcast]
vocals: [阿錕]
---

{{% apod %}}

- 原始文章：[Exoplanet Zoo: Other Stars](https://apod.nasa.gov/apod/ap240708.html)
- 影像來源 kah 版權：[Martin Vargic](https://www.facebook.com/martin.vargic.9/), Halcyon Maps
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clz1enb7u03rf01vg0b544yfy" >}}

## [漢羅] 系外行星動物園：踅其他恆星咧行
其他恆星是毋是嘛 kah 咱太陽仝款有行星？
是哩！
這个證據是因為恆星若是有 [行星][exoplanets 1] 踅伊咧行，伊就會因為受著行星引力 ê 影響，幌來幌去，嘛會因為行星行到伊頭前，煞變較暗。
目前已經有 5500 粒 [系外行星][exoplanets 2] 去予揣著，其中有幾若千粒是 [NASA][NASA] ê [Kepler][Kepler] 太空望遠鏡 kah [TESS][TESS] 任務揣著--ê。
其他有 百外粒是 [ESO][ESO] ê 地面望遠鏡 [HARPS][HARPS] 儀器 揣著--ê。
[這張圖][Featured here] 畫--ê，是 [系外行星][exoplanets 3] 可能生做啥物款。
[海王星][Neptune] 型 行星 tī 圖中央，in 是 藍色--ê，可能是因為 [大氣內底有甲烷][atmospheric methane]，散射藍光造成--ê。
兩爿是 [木星][Jupiter] 型 行星，咖啡色 kah 紅色 是因為大氣內底有 一屑仔 [炭素][carbon]，散射造成--ê。
之間閣有足濟其他色--ê，是地球這款 [岩石行星][rocky planet]。
科學家揣著 愈來愈濟 [系外行星][exoplanets 4]，對 in ê [研究][investigated] 嘛愈來愈濟。
人類嘛 tùi 地球型行星 [愈來愈了解][better understanding]，想欲知影宇宙內底是毋是有性命，是毋是有普遍。

## [POJ] Hē-gōa Kiâⁿ-chhiⁿ Tōng-bu̍t-hn̂g: Se̍h kî-thaⁿ Hêng-chhiⁿ leh kiâⁿ
Kî-thaⁿ hêng-chhiⁿ sī-m̄-sī mā kah lán Thài-iông kāng-khoán ū kiâⁿ-chhiⁿ?
Sī--lih!
Chit-ê chèng-kì sī in-ūi hêng-chhiⁿ nā-sī ū kiâⁿ-chhiⁿ se̍h i leh kiâⁿ, i tō ē in-ūi siū-tio̍h kiâⁿ-chhiⁿ ín-le̍k ê éng-hióng, hàiⁿ-lâi hàiⁿ-khì, mā ē in-ūi kiâⁿ-chhiⁿ kiâⁿ kàu i thâu-chêng, soah piàn khah àm.
Bo̍k-chiân í-keng ū 5500 lia̍p hē-gōa kiâⁿ-chhiⁿ khì hō͘ chhē-tio̍h, kî-tiong ū kúi-nā chheng lia̍p sī NASA ê Kepler Thài-khong Bōng-oán-kiàⁿ kah TESS jīm-bū chhōe--tio̍h--ê.
Kî-thaⁿ ū pah-gōa lia̍p sī ESO ê tē-bīn bōng-oán-kiàⁿ HARPS gî-khì chhōe--tio̍h--ê.
Chit-tiuⁿ tô͘ ōe--ê, sī hē-gōa kiâⁿ-chhiⁿ khó-lêng seⁿ-chò siáⁿ-mih-khoán.
Hái-ông-chhiⁿ hêng kiâⁿ-chhiⁿ tī tô͘ tiong-ng, in sī nâ-sek--ê, khó-lêng sī in-ūi tāi-khì lāi-té ū kah-oân, sàn-siā nâ-kng chō-sêng--ê.
Nn̄g-pêng sī Bo̍k-chhiⁿ hêng hêng-chhiⁿ, ka-pi-sek kah âng-sek sī in-ūi tāi-khì lāi-té ū chi̍t-sut-á thòaⁿ-sò͘, sàn-siā chō-sêng--ê.
Chi-kan koh-ū chiok chē kî-thaⁿ sek--ê, sī Tē-kiû chit-khoán giâm-chio̍h kiâⁿ-chhiⁿ.
Kho-ha̍k-ka chhōe-tio̍h lú-lâi-lú chē hē-gōa kiâⁿ-chhiⁿ, tùi in ê gián-kiù mā lú-lâi-lú chē .
Jîn-lūi mā tùi Tē-kiû hêng kiâⁿ-chhiⁿ lú-lâi-lú liáu-kái, siūⁿ-beh chai-iáⁿ ú-tiū lāi-té sī-m̄-sī ū sìⁿ-miā, sī-m̄-sī ū phó͘-phiàn.

## [KIP] Hē-guā Kiânn-tshinn Tōng-bu̍t-hn̂g: Se̍h kî-thann Hîng-tshinn leh kiânn
Kî-thann hîng-tshinn sī-m̄-sī mā kah lán Thài-iông kāng-khuán ū kiânn-tshinn?
Sī--lih!
Tsit-ê tsìng-kì sī in-uī hîng-tshinn nā-sī ū kiânn-tshinn se̍h i leh kiânn, i tō ē in-uī siū-tio̍h kiânn-tshinn ín-li̍k ê íng-hióng, hàinn-lâi hàinn-khì, mā ē in-uī kiânn-tshinn kiânn kàu i thâu-tsîng, suah piàn khah àm.
Bo̍k-tsiân í-king ū 5500 lia̍p hē-guā kiânn-tshinn khì hōo tshē-tio̍h, kî-tiong ū kuí-nā tshing lia̍p sī NASA ê Kepler Thài-khong Bōng-uán-kiànn kah TESS jīm-bū tshuē--tio̍h--ê.
Kî-thann ū pah-guā lia̍p sī ESO ê tē-bīn bōng-uán-kiànn HARPS gî-khì tshuē--tio̍h--ê.
Tsit-tiunn tôo uē--ê, sī hē-guā kiânn-tshinn khó-lîng senn-tsò siánn-mih-khuán.
Hái-ông-tshinn hîng kiânn-tshinn tī tôo tiong-ng, in sī nâ-sik--ê, khó-lîng sī in-uī tāi-khì lāi-té ū kah-uân, sàn-siā nâ-kng tsō-sîng--ê.
Nn̄g-pîng sī Bo̍k-tshinn hîng hîng-tshinn, ka-pi-sik kah âng-sik sī in-uī tāi-khì lāi-té ū tsi̍t-sut-á thuànn-sòo, sàn-siā tsō-sîng--ê.
Tsi-kan koh-ū tsiok tsē kî-thann sik--ê, sī Tē-kiû tsit-khuán giâm-tsio̍h kiânn-tshinn.
Kho-ha̍k-ka tshuē-tio̍h lú-lâi-lú tsē hē-guā kiânn-tshinn, tuì in ê gián-kiù mā lú-lâi-lú tsē.
Jîn-luī mā tuì Tē-kiû hîng kiânn-tshinn lú-lâi-lú liáu-kái, siūnn-beh tsai-iánn ú-tiū lāi-té sī-m̄-sī ū sìnn-miā, sī-m̄-sī ū phóo-phiàn.

## [English] Exoplanet Zoo: Other Stars
Do other stars have planets like our Sun?
Surely they do, and evidence includes slight star wobbles created by the gravity of orbiting [exoplanets][exoplanets 1] and slight star dimmings caused by orbiting planets moving in front.
In all, there have now been over 5,500 [exoplanets][exoplanets 2] discovered, including thousands by [NASA][NASA]'s space-based [Kepler][Kepler] and [TESS][TESS] missions, and over 100 by [ESO][ESO]'s ground-based [HARPS][HARPS] instrument.
[Featured here][Featured here] is an illustrated guess as to what some of these [exoplanets][exoplanets 3] might look like.
[Neptune][Neptune]\-type planets occupy the middle and are colored blue because of blue-scattering [atmospheric methane][atmospheric methane] they might contain.
On the sides of the illustration, [Jupiter][Jupiter]\-type planets are shown, colored tan and red from the scatterings of atmospheric gases that likely include small amounts of [carbon][carbon].
Interspersed are many Earth-type [rocky planet][rocky planet]s of many colors.
As more [exoplanets][exoplanets 4] are discovered and [investigated][investigated], humanity is developing a [better understanding][better understanding] of how common Earth-like planets are, and how common life might be in the universe.

## 詞彙學習

|漢羅|POJ|KIP|華語|English|
|-|-|-|-|-|
|系外行星|hē-gōa kiâⁿ-chhiⁿ|hē-guā kiânn-tshinn|系外行星|exoplanets|
|引力|in-le̍k|in-li̍k|引力|gravity|
|地面望遠鏡|tē-bīn bōng-oán-kiàⁿ|tē-bīn bōng-uán-kiànn|地面望遠鏡|ground-based telescope|
|甲烷|kah-oân|kah-uân|甲烷|methane|
|炭素|thòaⁿ-sò͘|thuànn-sòo|碳|carbon|
|散射|sàn-siā|sàn-siā|散射|scatter|
|海王星型行星|Hái-ông-chhiⁿ hêng kiâⁿ-chhiⁿ|Hái-ông-tshinn hîng kiânn-tshinn|海王星型行星|Neptune-type planet|
|木星型行星|Bo̍k-chhiⁿ hêng kiâⁿ-chhiⁿ|Bo̍k-tshinn hîng kiânn-tshinn|木星型行星|Jupiter-type planet|
|地球型行星|Tē-kiû hêng kiâⁿ-chhiⁿ|Tē-kiû hîng kiânn-tshinn|地球型行星|Earth-type planet|
|岩石行星|giâm-chio̍h kiâⁿ-chhiⁿ|giâm-tsio̍h kiânn-tshinn|岩石行星|rocky planet|
|大氣|tāi-khì|tāi-khì|大氣|atmospheric|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[exoplanets 1]:https://science.nasa.gov/exoplanets/
[exoplanets 2]:https://apod.nasa.gov/apod/ap190710.html
[NASA]:https://www.nasa.gov/
[Kepler]:https://science.nasa.gov/mission/kepler/
[TESS]:https://science.nasa.gov/mission/tess/
[ESO]:https://www.eso.org/public/
[HARPS]:https://www.eso.org/public/teles-instr/lasilla/36/harps/
[Featured here]:https://www.halcyonmaps.com/#/the-exoplanet-zoo/
[exoplanets 3]:https://exoplanets.nasa.gov/what-is-an-exoplanet/overview/
[Neptune]:https://apod.nasa.gov/apod/ap230527.html
[atmospheric methane]:https://apod.nasa.gov/apod/ap190422.html
[Jupiter]:https://science.nasa.gov/jupiter/
[carbon]:https://periodic.lanl.gov/6.shtml
[rocky planet]:https://apod.nasa.gov/apod/ap230201.html
[exoplanets 4]:https://en.wikipedia.org/wiki/Lists_of_planets
[investigated]:https://www.nasa.gov/image-article/nasas-webb-reveals-steamy-atmosphere-of-distant-planet-detail/
[better understanding]:https://i.pinimg.com/736x/cc/1f/d2/cc1fd22b9cd2bf70dc1068310a0a3067.jpg

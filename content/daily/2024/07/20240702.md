---
title: NGC 602：蚵仔星團
date: 2024-07-02
publishdate: 2024-07-02T11:45:00+0800
tags: [free2share, 衛星星系, 小麥哲倫星雲, 星團, NGC 602, 蚵仔星團, 哈伯太空望遠鏡, Spitzer 太空望遠鏡, Chandra 太空望遠鏡]
hero: https://apod.nasa.gov/apod/image/2407/Ngc602_ChandraHubbleSpitzer_960.jpg
summary: 這个雲看起來 to̍h 親像一粒蚵仔，遮 ê 恆星 mā 敢若真珠仝款，毋閣 in 看起來敢若較遠 ê 款。
categories: [podcast]
vocals: [阿錕]
---

{{% apod %}}

- 原始文章：[NGC 602: Oyster Star Cluster](https://apod.nasa.gov/apod/ap240702.html)
- 影像來源：X-ray: Chandra: NASA/CXC/Univ.Potsdam/L.Oskinova et al; 可見光：Hubble: NASA/STScI; 紅外線：Spitzer: NASA/JPL-Caltech
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clyhehwhx000i011sey3temhl" >}}

## [漢羅] NGC 602：蚵仔星團
這个雲看起來 to̍h 親像一粒蚵仔，遮 ê 恆星 mā 敢若真珠仝款，毋閣 in 看起來敢若較遠 ê 款。
離咱 20 萬光年遠 ê 衛星星系 [小麥哲倫星雲][Small Magellanic Cloud 1] ê 外沿附近，有一个 5 百萬 [歲][old] ê 星團 [NGC 602][NGC 602 a]。
這張 [予人讚嘆 ê 影像，是 哈伯太空望遠鏡 ê 可見光影像][stunning Hubble image]，閣疊 Chandra 太空望遠鏡 ê X 光影像 kah Spitzer 太空望遠鏡 ê 紅外線影像。
咱看會著 [NGC 602][NGC 602 b] 去予會產生新恆星 ê 氣體塗粉殼 箍 tī 內底。
[美妙][Fantastic] ê 雲嶺 kah 予輻射掃出來 ê 外形，應該是 [NGC 602][NGC 602 c] 內底 ê 大質量少年恆星發出 ê 足強能量 ê 輻射 kah 衝擊波，kā [塗粉][dust] 物質食去，引起星團中心 ê [恆星形成][star formation] 運動，才閣湠出去 ê。
用 [小麥哲倫星雲][Small Magellanic Cloud 2] 估計 ê 距離來推算，[這張影像][featured picture] 差不多有 200 光年闊。
毋閣咱 mā 會當 tī [這个清楚 ê 彩色景色][this sharp view] 內底，看著各種 [美麗][tantalizing] ê 背景星系。
遮 ê [背景星系][background galaxies] 上無有幾若億光年遠，有 ê 是 [比 NGC 602 閣較遠][beyond NGC 602]。

## [POJ] NGC 602: Ô-á Seng-thoân
Chit-ê hûn khòaⁿ--khí-lâi to̍h chhiⁿ-chhiūⁿ chi̍t-lia̍p ô-á, chia ê hêng-chhiⁿ mā ká-ná chin-chu kāng-khoán, m̄-koh in khòaⁿ--khí-lâi ká-ná khah-hn̄g ê khoán.
Lí lán jī-cha̍p-bān kng-nî hn̄g ê ūi-chhiⁿ seng-hē Sió Be̍h-thiat-lûn seng-hûn ê gōa-iân hū-kīn, ū chi̍t-ê gō͘-pah-bān hòe ê siàu-liân seng-thoân NGC 602.
Chit-tiuⁿ hō͘ lâng chàn-thàn ê iáⁿ-siōng, sī Ha-peh Thài-khong Bōng-oán-kiàⁿ ê khó-kiàn-kng iáⁿ-siōng, koh tha̍h Chandra Thài-khong Bōng-oán-kiàⁿ ê X kng iáⁿ-siōng kah Spitzer Thài-khong Bōng-oán-kiàⁿ ê âng-gōa-sòaⁿ iáⁿ-siōng.
Lán khòaⁿ-ē-tio̍h NGC 602 khì hō͘ ē sán-seng sin hêng-chhiⁿ ê khì-thé thô͘-hún khak kho͘ tī lāi-té.
Bí-miāu ê hûn-niá kah hō͘ hok-siā sàu--chhut-lâi ê gōa-hêng, eng-kai sī NGC 602 lāi-té ê tōa-chit-liōng siàu-liân hêng-chhiⁿ hoat--chhut ê chiok-kiông lêng-liōng ê hok-siā kah chhiong-kek-phō, kā thô͘-hún bu̍t-chit chiah--khì, ín-khí seng-thoân tiong-sim ê hêng-chhiⁿ hêng-sêng ūn-tōng, chiah koh thòaⁿ--chhut-khì ê.
Iōng Sió Be̍h-thiat-lûn seng-hûn kó͘-kè ê kū-lî 來 thui-sǹg, chit-tiuⁿ iáⁿ-siōng chha-put-to ū nn̄g-pah kng-nî khoah.
M̄-koh lán mā ē-tàng tī chit-ê chheng-chhó͘ ê chhái-sek kéng-sek lāi-té, khòaⁿ-tio̍h kok-chióng bí-lē ê pōe-kéng seng-hē.
Chia-ê pōe-kéng seng-hē siōng-bô ū kúi-ā-ek kng-nî hn̄g, ū-ê sī pí NGC 602 koh-khah hn̄g.

## [KIP] NGC 602: Ô-á Sing-thuân
Tsit-ê hûn khuànn--khí-lâi to̍h tshinn-tshiūnn tsi̍t-lia̍p ô-á, tsia ê hîng-tshinn mā ká-ná tsin-tsu kāng-khuán, m̄-koh in khuànn--khí-lâi ká-ná khah-hn̄g ê khuán.
Lí lán jī-tsa̍p-bān kng-nî hn̄g ê uī-tshinn sing-hē Sió Be̍h-thiat-lûn sing-hûn ê guā-iân hū-kīn, ū tsi̍t-ê gōo-pah-bān huè ê siàu-liân sing-thuân NGC 602.
Tsit-tiunn hōo lâng tsàn-thàn ê iánn-siōng, sī Ha-peh Thài-khong Bōng-uán-kiànn ê khó-kiàn-kng iánn-siōng, koh tha̍h Chandra Thài-khong Bōng-uán-kiànn ê X kng iánn-siōng kah Spitzer Thài-khong Bōng-uán-kiànn ê âng-guā-suànn iánn-siōng.
Lán khuànn-ē-tio̍h NGC 602 khì hōo ē sán-sing sin hîng-tshinn ê khì-thé thôo-hún khak khoo tī lāi-té.
Bí-miāu ê hûn-niá kah hōo hok-siā sàu--tshut-lâi ê guā-hîng, ing-kai sī NGC 602 lāi-té ê tuā-tsit-liōng siàu-liân hîng-tshinn huat--tshut ê tsiok-kiông lîng-liōng ê hok-siā kah tshiong-kik-phō, kā thôo-hún bu̍t-tsit tsiah--khì, ín-khí sing-thuân tiong-sim ê hîng-tshinn hîng-sîng ūn-tōng, tsiah koh thuànn--tshut-khì ê.
Iōng Sió Be̍h-thiat-lûn sing-hûn kóo-kè ê kū-lî 來 thui-sǹg, tsit-tiunn iánn-siōng tsha-put-to ū nn̄g-pah kng-nî khuah.
M̄-koh lán mā ē-tàng tī tsit-ê tshing-tshóo ê tshái-sik kíng-sik lāi-té, khuànn-tio̍h kok-tsióng bí-lē ê puē-kíng sing-hē.
Tsia-ê puē-kíng sing-hē siōng-bô ū kuí-ā-ik kng-nî hn̄g, ū-ê sī pí NGC 602 koh-khah hn̄g.

## [English] NGC 602: Oyster Star Cluster
The clouds may look like an oyster, and the stars like pearls, but look beyond.
Near the outskirts of the [Small Magellanic Cloud][Small Magellanic Cloud], a satellite galaxy some 200 thousand light-years distant, lies this 5 million year [old][old] star cluster [NGC 602][NGC 602].
Surrounded by its birth shell of gas and dust, star cluster [NGC 602][NGC 602] is featured in this [stunning Hubble image][stunning Hubble image], augmented in a rollover by images in the [X-ray][X-ray] by the [Chandra Observatory][Chandra Observatory] and in the [infrared][infrared] by [Spitzer Telescope][Spitzer Telescope].
[Fantastic][Fantastic] ridges and swept back gas strongly suggest that [energetic radiation][energetic radiation] and [shock waves][shock waves] from [NGC 602][NGC 602]'s massive young stars have eroded the [dust][dust]y material and triggered a progression of [star formation][star formation] moving away from the star cluster's center.
At the estimated distance of the [Small Magellanic Cloud][Small Magellanic Cloud], the [featured picture][featured picture] spans about 200 light-years, but a [tantalizing][NGC 602] assortment of background galaxies are also visible in [this sharp view][this sharp view].
The [background galaxies][background galaxies] are hundreds of millions of light-years -- or more -- [beyond NGC 602][beyond NGC 602].

## 詞彙學習

|漢羅|POJ|KIP|華語|English|
|-|-|-|-|-|
|NGC 602|NGC lio̍k-khòng-jī|NGC lio̍k-khòng-jī|NGC 602|NGC 602|
|蚵仔星團|Ô-á Seng-thoân|Ô-á Sing-thuân|牡蠣星團|Oyster Star Cluster|
|衛星星系|ūi-chhiⁿ seng-hē|uī-tshinn sing-hē|衛星星系|satellite galaxy|
|小麥哲倫星雲|Sió Be̍h-thiat-lûn seng-hûn|Sió Be̍h-thiat-lûn sing-hûn|小麥哲倫星雲|Small Magellanic Cloud|
|衝擊波|chhiong-kek-phō|tshiong-kik-phō|衝擊波|shock wave|
|恆星形成|hêng-chhiⁿ hêng-sêng|hîng-tshinn hîng-sîng|恆星形成|star formation|
|哈伯太空望遠鏡|Ha-peh Thài-khong Bōng-oán-kiàⁿ|Ha-peh Thài-khong Bōng-uán-kiànn|哈伯太空望遠鏡|Hubble Space Telescope|
|Spitzer 太空望遠鏡|Spitzer Thài-khong-bōng-oán-kiàⁿ|Spitzer Thài-khong-bōng-uán-kiànn|史匹哲太空望遠鏡|Spitzer Space Telescope|
|Chandra 太空望遠鏡|Chandra thài-khong-bōng-oán-kiàⁿ|Chandra thài-khong-bōng-uán-kiànn|錢卓拉太空望遠鏡|Chandra space telescope|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[Small Magellanic Cloud 1]:https://apod.nasa.gov/apod/ap210105.html
[old]:https://science.nasa.gov/universe/stars/
[NGC 602 a]:https://youtu.be/LpQgKX1fGxQ
[NGC 602 b]:https://en.wikipedia.org/wiki/NGC_602
[stunning Hubble image]:https://hubblesite.org/contents/news-releases/2007/news-2007-04.html
[X-ray]:https://science.nasa.gov/ems/11_xrays/
[Chandra Observatory]:https://www.nasa.gov/mission/chandra-x-ray-observatory/
[infrared]:https://science.nasa.gov/ems/07_infraredwaves/
[Spitzer Telescope]:https://science.nasa.gov/mission/spitzer/
[Fantastic]:https://i.pinimg.com/474x/9d/a6/41/9da64199c08de5d023a91f52ac404273.jpg
[energetic radiation]:https://science.nasa.gov/ems/10_ultravioletwaves/
[shock waves]:https://apod.nasa.gov/apod/ap240104.html
[NGC 602 c]:https://hubblesite.org/contents/media/videos/2007/04/539-Video.html
[dust]:https://youtu.be/jn5M48MVWyg
[star formation]:https://science.nasa.gov/astrophysics/focus-areas/how-do-stars-form-and-evolve
[Small Magellanic Cloud 2]:https://apod.nasa.gov/apod/ap230211.html
[featured picture]:https://hubblesite.org/contents/media/images/2007/04/2042-Image.html
[tantalizing]:https://hubblesite.org/contents/media/videos/2007/04/539-Video.html
[this sharp view]:http://chandra.harvard.edu/photo/2013/ngc602/
[background galaxies]:https://apod.nasa.gov/apod/ap210802.html
[beyond NGC 602]:https://apod.nasa.gov/apod/ap150307.html

---
title: M16：鴟鴞星雲 ê 內部
date: 2020-12-28
tags: [鴟鴞星雲, 開放星團, 恆星風, 塗粉, 閬空, 雙筒望遠鏡, 感光, 水素, 酸素]
hero: https://apod.nasa.gov/apod/image/2012/EagleNebula_Paladini_960.jpg
summary: 遠遠仔看，這規个形體看起來就親像是一隻鴟鴞。
aliases:
  - /2020/12/20201228.html
categories: [podcast]
vocals: [楊孟澤]
---

{{% apod %}}

- 原始文章：[M16: Inside the Eagle Nebula](https://apod.nasa.gov/apod/ap201228.html)
- 台文翻譯：[An-Li Tsai](mailto:thianbun.taigi@gmail.com) ([NCU](https://www.astro.ncu.edu.tw))
- 影像提供佮版權：[Nicolas Paladini](https://www.instagram.com/nicolas_paladini/)
- 寫真館：[Notable images of the recent Total Solar Eclipse submitted to APOD](https://www.facebook.com/media/set?vanity=APOD.Sky&set=a.3216915061746024)

{{< podcast "cko05cymn7gv50877xg7cnb5a" >}}

## [漢羅] M16：鴟鴞星雲 ê 內部

遠遠仔看，這規个形體看起來 to̍h 親像是一隻 [鴟鴞][Eagle]。
毋閣倚近 kā 看，這个 [鴟鴞星雲][Eagle Nebula] 有一搭 [較光 ê 所在][bright region]，會使講是這區大 [塗粉][dust] 烏殼中央 ê 窗仔門。
Ùi 這个窗仔門看去，煞看著一个光映映 ê [工場][workshop appears]，當咧製造規陣 [開放星團][open cluster]。
Tī 這个閬空，新 ê 恆星產生 ê 時陣，猶閣賰一寡 [柱仔雲][tall pillars] kah [圓仔雲][round globules]，in ê 成份 是暗塗粉 kah 冷 [分子氣體][molecular gas]。
Tī 遮，已經看會著一寡少年 [閣光 ê 藍光星][bright blue stars] 矣！
In ê 光 kah 恆星風 kā [賰 ê 雲絲][remaining filaments] kah 用氣體 kah 塗粉造 ê 雲牆，那燒那吹出去。
這个鴟鴞 [發射星雲][emission nebula] 予標做 M16，離咱有 6500 [光年][light years] 遠，大細有 20 光年闊，用 [雙筒望遠鏡][binoculars] uì [巨蛇][Serpens] [座][constellation] ê 方向去看 to̍h 看會著矣。
[這幅圖][This picture] 是累積 12 點鐘久 ê 感光，koh 敆三種特別 ê 發射線：[硫磺][sulfur]（紅色）、[水素][hydrogen]（黃色）、[酸素][oxygen]（藍色）ê 影像合成 ê。

## [POJ] M cha̍p-la̍k: Ba̍h-hio̍h seng-hûn ê lōe-pō͘

Hn̄g-hn̄g-á khòaⁿ, chi̍t kui-ê hêng-thé khòaⁿ--khí-lâi to̍h chhin-chhiūⁿ sī chi̍t-chia̍h ba̍h-hio̍h.
M̄-koh óa-kīn kā khòaⁿ, chit-ê ba̍h-hio̍h seng-hûn ū chi̍t-tah khah kng ê só͘-chāi, ē-sái kóng sī chit-khu tōa-thô͘-hún-ō͘-khak tiong-ng ê thang-á-mn̂g.
Ùi chi̍t-ê thang-á-mn̂g khòaⁿ--khì, soah khòaⁿ tio̍h chi̍t-ê kng-iàⁿ-iàⁿ ê kang-tiûⁿ, tn̂g-leh chè-chō kui-tīn khai-hòng-seng-thoân.
Tī chit-ê làng-khang, sin-ê hêng-chhiⁿ sán-seng ê sî-chūn, iáu-koh chhun chi̍t-kóa thiāu-á-hûn kah îⁿ-á-hûn, in ê seng-hûn sī àm-thô͘-hún kah léng-hūn-chú khì-thé.
Tī chia, í-keng khòaⁿ-ē-tio̍h chi̍t-kóa siàu-liân koh kng ê nâ-kng-chhiⁿ ah!
In ê kng kah hêng-chhiⁿ-hong kā chhun ê hûn-si kah iōng khì-thé kah thô͘-hún chō ê hûn-chhiûⁿ, ná-sio-ná-chhoe--chhut-khì.
Chi̍t-ê Ba̍h-hio̍h hoat-siā seng-hûn hō͘ piau chò E̍h-muh-cha̍p-la̍k, lî lán ū la̍k-chheng-gō͘-pah kng-nî hn̄g, tōa-sè ū jī-cha̍p kng-nî khoah, iōng siang-tâng bōng-oán-kiàⁿ uì Kū-siâ-chō ê hong-hiòng khì-khòaⁿ to̍h khòaⁿ-ē-tio̍h ah.
Chi̍t-pak-tô͘ sī lúi-chek cha̍p-jī tiám-cheng kú ê kám-kng, koh kap saⁿ-chióng te̍k-pia̍t ê hoat-siā-sòaⁿ: liû-hông (âng-sek), chúi-sò͘ (n̂g-sek), sng-sò͘ (nâ-sek) ê iáⁿ-siōng ha̍p-sêng ê.

## [KIP] M tsa̍p-la̍k: Ba̍h-hio̍h sing-hûn ê luē-pōo

Hn̄g-hn̄g-á khuànn, tsi̍t kui-ê hîng-thé khuànn--khí-lâi to̍h tshin-tshiūnn sī tsi̍t-tsia̍h ba̍h-hio̍h.
M̄-koh uá-kīn kā khuànn, tsit-ê ba̍h-hio̍h sing-hûn ū tsi̍t-tah khah kng ê sóo-tsāi, ē-sái kóng sī tsit-khu tuā-thôo-hún-ōo-khak tiong-ng ê thang-á-mn̂g.
Uì tsi̍t-ê thang-á-mn̂g khuànn--khì, suah khuànn tio̍h tsi̍t-ê kng-iànn-iànn ê kang-tiûnn, tn̂g-leh tsè-tsō kui-tīn khai-hòng-sing-thuân.
Tī tsit-ê làng-khang, sin-ê hîng-tshinn sán-sing ê sî-tsūn, iáu-koh tshun tsi̍t-kuá thiāu-á-hûn kah înn-á-hûn, in ê sing-hûn sī àm-thôo-hún kah líng-hūn-tsú khì-thé.
Tī tsia, í-king khuànn-ē-tio̍h tsi̍t-kuá siàu-liân koh kng ê nâ-kng-tshinn ah!
In ê kng kah hîng-tshinn-hong kā tshun ê hûn-si kah iōng khì-thé kah thôo-hún tsō ê hûn-tshiûnn, ná-sio-ná-tshue--tshut-khì.
Tsi̍t-ê Ba̍h-hio̍h huat-siā sing-hûn hōo piau tsò E̍h-muh-tsa̍p-la̍k, lî lán ū la̍k-tshing-gōo-pah kng-nî hn̄g, tuā-sè ū jī-tsa̍p kng-nî khuah, iōng siang-tâng bōng-uán-kiànn uì Kū-siâ-tsō ê hong-hiòng khì-khuànn to̍h khuànn-ē-tio̍h ah.
Tsi̍t-pak-tôo sī luí-tsik tsa̍p-jī tiám-tsing kú ê kám-kng, koh kap sann-tsióng ti̍k-pia̍t ê huat-siā-suànn: liû-hông (âng-sik), tsuí-sòo (n̂g-sik), sng-sòo (nâ-sik) ê iánn-siōng ha̍p-sîng ê.


## [English] M16: Inside the Eagle Nebula

From afar, the whole thing looks like an [Eagle][Eagle]. A closer look at the [Eagle Nebula][Eagle Nebula] ,however, shows the [bright region][bright region] is actually a window into the center of a larger dark shell of [dust][dust]. Through this window, a brightly-lit [workshop appears][workshop appears] where a whole [open cluster][open cluster] of stars is being formed. In this cavity [tall pillars][tall pillars] and [round globules][round globules] of dark dust and cold [molecular gas][molecular gas] remain where stars are still forming. Already visible are several young [bright blue stars][bright blue stars] whose light and winds are burning away and pushing back the [remaining filaments][remaining filaments] and walls of gas and dust. The Eagle [emission nebula][emission nebula], tagged M16, lies about 6500 [light years][light years] away, spans about 20 light-years,and is visible with [binoculars][binoculars] towardthe [constellation][constellation] of the Serpent ([Serpens][Serpens]). [This picture][This picture] involved over 12 hours of imaging and combines three specific emitted colors emitted by [sulfur][sulfur] (colored as red), [hydrogen][hydrogen] (yellow), and [oxygen][oxygen] (blue).

## 詞彙學習（台語漢字/POJ/KIP/華語漢字/English）

- 【鴟鴞星雲】Ba̍h-hio̍h seng-hûn/Ba̍h-hio̍h sing-hûn/老鷹星雲/Eagle Nebula
- 【開放星團】khai-hòng-seng-thoân/khai-hòng-sing-thuân/開放星團/open cluster
- 【恆星風】hêng-chhiⁿ-hong/hîng-tshinn-hong/恆星風/stellar wind
- 【塗粉】thô͘-hún/thôo-hún/灰塵/dust
- 【光映映】kng-iàⁿ-iàⁿ/kng-iànn-iànn/光采奪目燈火通明/brightly-lit
- 【閬空】làng-khang/làng-khang/空腔/cavity
- 【雙筒望遠鏡】siang-tâng bōng-oán-kiàⁿ/siang-tâng bōng-uán-kiànn/雙筒望遠鏡/binoculars
- 【感光】kám-kng/kám-kng/曝光/exposure
- 【水素】chúi-sò͘/tsuí-sòo/氫/H
- 【酸素】sng-sò͘/sng-sòo/氧/O

{{% /apod %}}

[Eagle]: https://www.pbs.org/wnet/nature/eagles-introduction/3089/
[Eagle Nebula]: https://en.wikipedia.org/wiki/Eagle_Nebula
[brightregion]: https://noirlab.edu/public/images/noao-02181/
[dust]: https://apod.nasa.gov/apod/ap030706.html
[workshop appears]: https://www.youtube.com/watch?v=rvXIgpIuuxw
[open cluster]: https://apod.nasa.gov/apod/open_clusters.html
[tall pillars]: https://apod.nasa.gov/apod/ap201206.html
[round globules]: https://apod.nasa.gov/apod/ap081228.html
[molecular gas]: https://apod.nasa.gov/apod/ap201122.html
[bright blue stars]: https://apod.nasa.gov/apod/ap200909.html
[remaining filaments]: https://apod.nasa.gov/apod/ap181202.html
[emission nebula]: https://apod.nasa.gov/apod/emission_nebulae.html
[light years]: https://starchild.gsfc.nasa.gov/docs/StarChild/questions/question19.html
[binoculars]: http://www.birdwatching.com/optics/binoculars1.html
[constellation]: https://spaceplace.nasa.gov/search/constellations/
[Serpens]: https://chandra.harvard.edu/photo/constellations/serpens.html
[This picture]: https://www.instagram.com/p/CHQf9uxJ3GW/
[sulfur]: https://en.wikipedia.org/wiki/Sulfur
[hydrogen]: http://www.rsc.org/periodic-table/element/1/hydrogen
[oxygen]: https://www.youtube.com/watch?v=uPK_rSf1WUc

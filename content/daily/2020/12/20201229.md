---
title: 地球佇日全食 ê 模樣
date: 2020-12-29
tags: [日全食, 星]
hero: https://www.youtube.com/watch?v=4Kkd2k0pDsI
summary: 發生日全食 ê 時陣，地球看起來是按怎？看著日全食 ê 時陣，彼搭就會變暗。
aliases:
  - /2020/12/20201229.html
---

{{% apod %}}

- 原始文章：[Earth During a Total Solar Eclipse](https://apod.nasa.gov/apod/ap201229.html)
- 影片提供：[GOES-16](https://www.goes-r.gov/), [ABI](https://www.goes-r.gov/mission/ABI-bands-quick-info.html), [NOAA](https://www.noaa.gov/), [NASA](https://www.nasa.gov/)
- 台文翻譯：An-Li Tsai ([NCU](https://www.astro.ncu.edu.tw))
- 寫真館：[Notable images of the recent Total Solar Eclipse submitted to APOD](https://www.facebook.com/media/set?vanity=APOD.Sky&set=a.3216915061746024)

## [漢羅] 地球佇日全食 ê 模樣

發生日全食 ê 時陣，地球看起來是按怎？[看著日全食 ê 時陣，彼搭就會變暗](https://apod.nasa.gov/apod/ap170820.html)。這是因為彼搭是 [月球 ê 烏影](https://www.nasa.gov/sites/default/files/styles/full_width_feature/public/solar-eclipse-diagram.jpg) 經過 ê 所在。月球 ê 烏影用一點鐘 2000 公里緊 ê 速度掃過 [地球](https://solarsystem.nasa.gov/planets/earth/overview/) 表面。伊 ê 痕跡就 kā 彼个所在變暗，差不多有幾分鐘久。[這支影片](https://earthobservatory.nasa.gov/images/147659/shadows-from-a-solar-eclipse) 是 [這個月進前發生日全食](https://apod.nasa.gov/apod/ap201218.html) ê 時陣，地球 ê 模樣。這支縮時攝影是 [地球同步衛星](https://en.wikipedia.org/wiki/Geostationary_orbit) 翕 ê。[拄開始是地球 ê 暗暝](https://apod.nasa.gov/apod/ap170709.html)，連鞭太陽就對正爿下面[足百]起來。日時會當看著白雲佇地球這个 [藍色行星](https://www.planetary.org/worlds/pale-blue-dot) 面頂 [行徙](https://apod.nasa.gov/apod/ap171127.html)。這个時陣，[月球](https://youtu.be/Snr73Og3Rbk?t=13) ê [圓形烏影](https://apod.nasa.gov/apod/ap110102.html) 佇倒爿出現，速速通過 [南美洲](https://en.wikipedia.org/wiki/South_America)，消失佇正爿下面。這个影片佇暗暝閣轉來 ê 時陣結束。[後一个日全食](https://www.timeanddate.com/eclipse/list-total-solar.html) 佇明年十二月，毋閣干焦佇 [南極 ê 一寡所在](https://apod.nasa.gov/apod/ap170730.html) 看會著。

## [POJ] Tē-kiû tī Ji̍t-choân-si̍t ê bô͘-iūⁿ

Hoat-seng Ji̍t-choân-si̍t ê sî-chūn, tē-kiû khòaⁿ--khí-lâi sī án-chóaⁿ? Khòaⁿ-tio̍h Ji̍t-choân-si̍t ê sî-chūn, hit-tah tō ē pìⁿ àm. Che sī in-ūi hit-tah sī goe̍h-kiú ê o͘-iáⁿ keng-kòe ê só͘-chāi. goe̍h-kiú ê o͘-iáⁿ iōng chi̍t-tiám-cheng nn̄g-chheng kong-lí kín ê sok-tō͘ sàu-kòe tē-kiû piáu-bīn. I ê hûn-jiah tō kā hit-ê só͘-chāi piàn àm, chha-put-to ū kui-hun-cheng kú. Chi̍t-ki iáⁿ-phìⁿ sī chit-kò-goe̍h chìn-chêng hoat-seng Ji̍t-choân-si̍t ê sî-chūn, tē-kiû ê bô͘-iūⁿ. Chit-ki sok-sî-liap-iáⁿ sī Tē-kiû-tông-pō͘-ūi-chhiⁿ hip--ê. Tú khai-sí sī tē-kiû ê àm-mî, liâm-mi thài-iông tō ùi chiàⁿ-pêng ē-bīn peh--khí-lâi. Ji̍t--sî ē-tàng khòaⁿ-tio̍h pe̍h-hûn tī tē-kiû chi̍t-ê nâ-sek kiâⁿ-chhiⁿ bīn-téng kiâⁿ-sóa. Chi̍t-ê sî-chūn, goe̍h-kiû ê îⁿ-hêng o͘-iáⁿ tī tò-pêng chhut-hiān, sok-sok thong-kòe lâm-bí-chiu, siau-sit tī chiàⁿ-pêng ē-bīn. Chi̍t-ê iáⁿ-phìⁿ tī àm-mî koh tńg-lâi ê sî-chūn kiat-sok. Āu-chi̍t-ê Ji̍t-choân-si̍t tī môa-nî cha̍p-jī goe̍h, m̄-koh kan-na tī lâm-ke̍k ê chi̍t-kóa só͘-chāi khòaⁿ-ē-tio̍h.

## [KIP] Tē-kîu tī Ji̍t-tsuân-si̍t ê bôo-īunn

Huat-sing Ji̍t-tsuân-si̍t ê sî-tsūn, tē-kîu khuànn--khí-lâi sī án-tsuánn? Khuànn-tio̍h Ji̍t-tsuân-si̍t ê sî-tsūn, hit-tah tō ē pìnn àm. Tse sī in-uī hit-tah sī gue̍h-kíu ê oo-iánn king-kuè ê sóo-tsāi. gue̍h-kíu ê oo-iánn iōng tsi̍t-tiám-tsing nn̄g-tshing kong-lí kín ê sok-tōo sàu-kuè tē-kîu piáu-bīn. I ê hûn-jiah tō kā hit-ê sóo-tsāi piàn àm, tsha-put-to ū kui-hun-tsing kú. Tsi̍t-ki iánn-phìnn sī tsit-kò-gue̍h tsìn-tsîng huat-sing Ji̍t-tsuân-si̍t ê sî-tsūn, tē-kîu ê bôo-īunn. Tsit-ki sok-sî-liap-iánn sī Tē-kîu-tông-pōo-uī-tshinn hip--ê. Tú khai-sí sī tē-kîu ê àm-mî, liâm-mi thài-iông tō uì tsiànn-pîng ē-bīn peh--khí-lâi. Ji̍t--sî ē-tàng khuànn-tio̍h pe̍h-hûn tī tē-kîu tsi̍t-ê nâ-sik kîann-tshinn bīn-tíng kiânn-suá. Tsi̍t-ê sî-tsūn, gue̍h-kîu ê înn-hîng oo-iánn tī tò-pîng tshut-hiān, sok-sok thong-kuè lâm-bí-tsiu, siau-sit tī tsiànn-pîng ē-bīn. Tsi̍t-ê iánn-phìnn tī àm-mî koh tńg-lâi ê sî-tsūn kiat-sok. Āu-tsi̍t-ê Ji̍t-tsuân-si̍t tī muâ-nî tsa̍p-jī gue̍h, m̄-koh kan-na tī lâm-ki̍k ê tsi̍t-kuá sóo-tsāi khuànn-ē-tio̍h.

## [English] Earth During a Total Solar Eclipse 

What does the Earth look like during a total solar eclipse?It appears [dark in the region where people see the eclipse](https://apod.nasa.gov/apod/ap170820.html) , because that's where the [shadow of the Moon](https://www.nasa.gov/sites/default/files/styles/full_width_feature/public/solar-eclipse-diagram.jpg) falls.The shadow spot rapidly shoots across the [Earth](https://solarsystem.nasa.gov/planets/earth/overview/) at nearly 2,000 kilometers per hour, darkening locations in its path -- typically for only a few minutes -- before moving on.The [featured video](https://earthobservatory.nasa.gov/images/147659/shadows-from-a-solar-eclipse) shows the Earth during the [total solar eclipse earlier this month](https://apod.nasa.gov/apod/ap201218.html) . The time-lapse sequence, taken from a [geostationary satellite](https://en.wikipedia.org/wiki/Geostationary_orbit) , starts with the [Earth below showing night](https://apod.nasa.gov/apod/ap170709.html) but the sun soon rises at the lower right. [Clouds shift](https://apod.nasa.gov/apod/ap171127.html) as day breaks over the [blue planet](https://www.planetary.org/worlds/pale-blue-dot) .Suddenly the [circular shadow](https://apod.nasa.gov/apod/ap110102.html) of the [Moon appears](https://youtu.be/Snr73Og3Rbk?t=13) on the left and moves rapidly across [South America](https://en.wikipedia.org/wiki/South_America) , disappearing on the lower right. The video ends as nightfall begins again. The [next total solar eclipse](https://www.timeanddate.com/eclipse/list-total-solar.html) will occur next December -- but be [visible only from parts of Antarctica](https://apod.nasa.gov/apod/ap170730.html) .

## 詞彙學習（台語漢字/POJ/KIP/華語漢字/English）

- 【日全食】Ji̍t-choân-si̍t/Ji̍t-tsuân-si̍t/日全食/Solar Eclipse
- 【縮時攝影】sok-sî-liap-iáⁿ/sok-sî-liap-iánn/縮時攝影/time-lapse
- 【地球同步衛星】Tē-kiû-tông-pō͘-ūi-chhiⁿ/Tē-kîu-tông-pōo-uī-tshinn/地球同步衛星/geostationary satellite
- 【行星】kiâⁿ-chhiⁿ/kiânn-tshinn/行星/planet（才袂佮「恆星」hêng-chhiⁿ 仝音）
- 【星】chheⁿ/tshenn/星/star
- 【星】chhiⁿ/tshinn/星/star
- 【星】seng/sing/星/star

{{% /apod %}}

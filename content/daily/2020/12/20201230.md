---
title: 木星佮土星大相拄
date: 2020-12-30
tags: [縮時攝影, 氣態巨行星, 行星]
hero: https://www.youtube.com/watch?v=aokGqxVdpz0
summary: 是滴！毋知你敢捌看過木星佮土星相拄 ê 影片無？這个 kā 幾若張相片組合做縮時攝影 ê 影片是佇泰國翕 ê。
aliases:
  - /2020/12/20201230.html
categories: [podcast]
vocals: [Yu Yang]
---

{{% apod %}}

- 原始文章：[Jupiter and Saturn Great Conjunction](https://apod.nasa.gov/apod/ap201230.html)
- 電影提供：[Thanakrit Santikunaporn](https://www.facebook.com/solutekan)([National Astronomical Research Institute of Thailand](http://narit.or.th/))
- 文稿提供：[Matipon Tangmatitham](https://www.facebook.com/matiponblog)
- 台文翻譯：[An-Li Tsai](mailto:thianbun.taigi@gmail.com) ([NCU](https://www.astro.ncu.edu.tw))
- 寫真館：[Notable images of the recent Total Solar Eclipse submitted to APOD](https://www.facebook.com/media/set?vanity=APOD.Sky&set=a.3216915061746024)

{{< podcast "ckotyh4jagwrn087318jmk0pt" >}}

## [漢羅] 木星佮土星大相拄

是滴！毋知影你敢捌看過木星佮土星相拄 ê 影片無？這个 kā 幾若張相片組合做縮時攝影 ê 影片是佇 [泰國](http://narit.or.th/) 翕 ê。會使看著兩粒大行星互相倚近到十分一度才分開。第一段 [大相拄](https://apod.nasa.gov/apod/ap201223.html) 是五工內兩粒行星倚近 ê 模樣，嘛會使看著衛星佮雲帶。閣來第二段是遠看，是九工 ê 影像。雖然講 [木星](https://solarsystem.nasa.gov/planets/jupiter/overview/) 佮 [土星](https://solarsystem.nasa.gov/planets/saturn/overview/) 遮爾無正常佇 [2020 年 12 月 21](https://apod.nasa.gov/apod/ap201221.html) 來 [相倚](https://en.wikipedia.org/wiki/Conjunction_(astronomy))，毋閣 in 兩粒猶閣有 [十億公里](https://earthsky.org/astronomy-essentials/great-jupiter-saturn-conjunction-dec-21-2020) 遠。這兩粒氣態巨行星是註定 [每 19.86 年](https://www.timeanddate.com/astronomy/planets/great-conjunction) 就 [愛相拄一擺](https://www.nasa.gov/feature/the-great-conjunction-of-jupiter-and-saturn)。毋閣，佇過去 [397 冬](https://www.timesnownews.com/the-buzz/article/what-happened-the-last-time-saturn-jupiter-aligned-history-and-the-great-conjunction-from/697290)，in 毋捌 [行遮爾倚過](https://en.wikipedia.org/wiki/Great_conjunction)。而且閣 [60 冬](https://www.space.com/rare-great-conjunction-jupiter-saturn-2020-wows-skywatchers) 嘛袂行遮爾倚。你若是 [願意等](https://i.pinimg.com/originals/67/23/08/6723087fa7d9e91bfe4b96b858858150.jpg) 到 [7541 年](https://en.wikipedia.org/wiki/Great_conjunction#7541)，你著會當看著木星對土星面頭前 [行過](https://sparky.rice.edu/public-night/jupsat2.html)。

## [POJ] Bo̍k-chheⁿ kah thó͘-chheⁿ tōa sio-tú

Sī-ti̍h! M̄-chai-iàⁿ lí kám pat khòaⁿ-kòe bo̍k-chheⁿ kah thó͘-chheⁿ sio-tú ê iáⁿ-phìⁿ bô? Chit-ê kā kúi-nā tiuⁿ siòng-phìⁿ cho͘-ha̍p chò sok-sî-liap-iáⁿ ê iáⁿ-phìⁿ sī tī thài-kok hip--ê. Ē-sái khòaⁿ-tio̍h nn̄g-lia̍p tōa-kiáⁿ-chheⁿ hō͘-siong óa-kīn kàu cha̍p-hūn-it tō͘ chia̍h hun-khui. Tē-it-tōaⁿ tōa-sió-tú sī gō͘-kang-lāi nn̄g-lia̍p kiâⁿ-chheⁿ óa-kīn ê bô͘-iūⁿ, mā ē-sái khòaⁿ-tio̍h ūi-chheⁿ kah hûn-tòa. Koh-lâi tē-jī-tōaⁿ sī hn̄g-khòaⁿ, sī kāu-kang ê iáⁿ-siōng. Sui-jiân kóng bo̍k-chheⁿ kah thó͘-chheⁿ chiah-nī bô-chèng-siông tī jī-khòng-jī-khòng nî cha̍p-jī goe̍h jī-it lâi sio-óa, m̄-koh in nn̄g-lia̍p iáu-koh-ū cha̍p-ek kong-lí hn̄g. Chi̍t nn̄g-lia̍p khì-thài kū-kiâⁿ-chheⁿ sī chù-tiāⁿ múi cha̍p-káu-tiám-peh-la̍k nî tō ài sio-tú chi̍t-pái. M̄-koh, tī kòe-khì saⁿ-pah-káu-cha̍p-chhit tang, in m̄-pat kiâⁿ chiah-nī óa--kòe. Jî-chhiáⁿ koh la̍k-cha̍p tang mā bē kiâⁿ chiah-nī óa. Lí nā-sī goān-ì tán kàu chhit-ngó͘-sù-it nî, lí tio̍h ē-tàng khòaⁿ-tio̍h bo̍k-chheⁿ tùi thó͘-chheⁿ bīn-thâu-chêng kiâⁿ--kòe.

## [KIP] Bo̍k-tshenn kah thóo-tshenn tuā sio-tú

Sī-ti̍h! M̄-tsai-iànn lí kám pat khuànn-kuè bo̍k-tshenn kah thóo-tshenn sio-tú ê iánn-phìnn bô? Tsit-ê kā kuí-nā tiunn siòng-phìnn tsoo-ha̍p tsò sok-sî-liap-iánn ê iánn-phìnn sī tī thài-kok hip--ê. Ē-sái khuànn-tio̍h nn̄g-lia̍p tuā-kiánn-tshenn hōo-siong uá-kīn kàu tsa̍p-hūn-it tō͘ tsia̍h hun-khui. Tē-it-tuānn tuā-sió-tú sī gōo-kang-lāi nn̄g-lia̍p kiânn-tshenn uá-kīn ê bôo-iūnn, mā ē-sái khuànn-tio̍h uī-tshenn kah hûn-tuà. Koh-lâi tē-jī-tuānn sī hn̄g-khuànn, sī kāu-kang ê iánn-siōng. Sui-jiân kóng bo̍k-tshenn kah thóo-tshenn tsiah-nī bô-tsìng-siông tī jī-khòng-jī-khòng nî tsa̍p-jī gue̍h jī-it lâi sio-uá, m̄-koh in nn̄g-lia̍p iáu-koh-ū tsa̍p-ik kong-lí hn̄g. Tsi̍t nn̄g-lia̍p khì-thài kū-kiânn-tshenn sī tsù-tiānn muí tsa̍p-káu-tiám-peh-la̍k nî tō ài sio-tú tsi̍t-pái. M̄-koh, tī kuè-khì sann-pah-káu-tsa̍p-tshit tang, in m̄-pat kiânn tsiah-nī uá--kuè. Jî-tshiánn koh la̍k-tsa̍p tang mā bē kiânn tsiah-nī uá. Lí nā-sī guān-ì tán kàu tshit-ngóo-sù-it nî, lí tio̍h ē-tàng khuànn-tio̍h bo̍k-tshenn tuì thóo-tshenn bīn-thâu-tsîng kiânn--kuè.

## [English] Jupiter and Saturn Great Conjunction: The Movie 

Yes, but have you seen a *movie* of Jupiter and Saturn's Great Conjunction?The featured time-lapse video was composed from a series of images taken from [Thailand](http://narit.or.th/) and shows the two giant planets as they angularly passed about a tenth of a degree from each other. The first [Great Conjunction](https://apod.nasa.gov/apod/ap201223.html) sequence shows a relative close up over five days with moons and cloud bands easily visible, followed by a second video sequence, zoomed out, over 9 days. Even though [Jupiter](https://solarsystem.nasa.gov/planets/jupiter/overview/) and [Saturn](https://solarsystem.nasa.gov/planets/saturn/overview/) appeared to pass unusually [close together](https://en.wikipedia.org/wiki/Conjunction_(astronomy)) on the sky on [December 21, 2020](https://apod.nasa.gov/apod/ap201221.html) , in actuality they were still nearly a [billion kilometers](https://earthsky.org/astronomy-essentials/great-jupiter-saturn-conjunction-dec-21-2020) apart. The two gas giants are destined for similar [meet ups](https://www.nasa.gov/feature/the-great-conjunction-of-jupiter-and-saturn) every [19.86 years](https://www.timeanddate.com/astronomy/planets/great-conjunction) . However, they had not come [this close](https://en.wikipedia.org/wiki/Great_conjunction) , angularly, for the past [397 years](https://www.timesnownews.com/the-buzz/article/what-happened-the-last-time-saturn-jupiter-aligned-history-and-the-great-conjunction-from/697290) , and will not again for another [60 years](https://www.space.com/rare-great-conjunction-jupiter-saturn-2020-wows-skywatchers) . If you're [willing to wait](https://i.pinimg.com/originals/67/23/08/6723087fa7d9e91bfe4b96b858858150.jpg) until the year [7541](https://en.wikipedia.org/wiki/Great_conjunction#7541) , though, you can see Jupiter [pass](https://sparky.rice.edu/public-night/jupsat2.html) directly in front of Saturn.

## 詞彙學習（台語漢字/POJ/KIP/華語漢字/English）

- 【縮時攝影】sok-sî-liap-iáⁿ/sok-sî-liap-iánn/縮時攝影/time-lapse
- 【氣態巨行星】khì-thài kū-kiâⁿ-chheⁿ/khì-thài kū-kiânn-tshenn/氣態巨行星/gas giant
- 【氣態巨行星】khì-thài kū-kiâⁿ-chhiⁿ/khì-thài kū-kiânn-tshinn/氣態巨行星/gas giant
- 【行星】kiâⁿ-chheⁿ/kiânn-tshenn/行星/planet（較袂佮「恆星」hêng-chheⁿ 仝音）
- 【行星】kiâⁿ-chhiⁿ/kiânn-tshinn/行星/planet（較袂佮「恆星」hêng-chhiⁿ 仝音）

{{% /apod %}}

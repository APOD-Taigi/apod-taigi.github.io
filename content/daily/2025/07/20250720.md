---
title: 月球正面
date: 2025-07-20
publishdate: 2025-07-20T11:45:00+0800
tags: [free2share, 月球探測軌道衛星 (LRO), 月球, 潮汐鎖定, 懸解析度, 月海, 熔岩, 隕石坑]
hero: https://apod.nasa.gov/apod/image/2507/lroc_wac_nearside800.jpg
summary: 這張美麗 ê 相片，是用月球探測軌道衛星 (LRO) ê 闊幅 kha-mé-lah kā 1300 張相片鬥做伙，成做咱熟似 ê 月球正面。
---

{{% apod %}}

- 原始文章：[Lunar Nearside](https://apod.nasa.gov/apod/ap250720.html)
- 影像來源: [NASA][NASA]/[GSFC][GSFC]/ Arizona State Univ. /[Lunar Reconnaissance Orbiter][Lunar_Reconnaissance_Orbiter]
- 台文翻譯：[An-Li Tsai][An-Li Tsai] ([TARA][TARA])


## [漢羅] 月球正面

這張美麗 ê 相片，是用月球探測軌道衛星 (LRO) ê 闊幅 kha-mé-lah kā 1300 張相片鬥做伙，成做咱熟似 ê 月球正面。
毋過，啥物是「月球正面」？是啥物原因會有「月球正面」咧？
月球毋但家己會自轉，嘛會踅地球公轉，而且踅 ê 速度仝款，差不多攏是 28 工。
這款「潮汐鎖定」ê 現象，造成月球會永遠用仝一面面對地球，咱就 kā 當做是「月球正面」。
咱 tī 這張鬥出來 ê 懸解析度相片內底，會當看著月球正面彼寡烏烏、平平 ê 月海（實際上彼是一个去予熔岩淹過 ê 隕石坑），kah 彼寡敧敧曲曲 ê 懸山。
這寡景色，對地球頂懸 ê 天文愛好者來講，就敢若咧行灶跤仝款。
你嘛會使 tī 這張圖頂懸揣你上愛 ê 月海抑是較大窟 ê 隕石坑。
這張圖所用 ê 相片，攏是 LRO tī 2010 年 12 月 開兩禮拜 ê 時間翕--ê。

<!--
## [中文] Lunar Nearside
月亮正面

這張壯觀的景像是由月球勘測軌道飛行器（LRO）的廣角相機拍攝的，大約1300張圖像被用來構成一張熟悉的面孔——月球正面。
但為什麼會有月球正面呢？
月球繞地軸自轉，並以相同的速度繞地球公轉，大約每28天一次。
在這種狀態下，由於潮汐鎖定，同步自轉總是使月球的一面，也就是正面，朝向地球。
因此，在這張全解析度拼接圖中，光滑、黑暗的月海（實際上是熔岩淹沒的撞擊盆地）和崎嶇的高地，以驚人的細節展現出來，這些景象對於地球上的天文愛好者來說都是耳熟能詳的。
想要找到你最喜歡的月海或大型隕石坑，只需點擊此連結或將遊標滑過圖片即可。
用來構成這張拼接圖的LRO影像是在2010年12月的兩週內拍攝的。
-->

## [POJ] Goe̍h-kiû chiàⁿ-bīn
Chit-tiuⁿ bí-lē ê siòng-phìⁿ, sī iōng Goe̍h-kiû Thàm-chhek kúi-tō ūi-chhiⁿ (LRO) ê khoah-pak kha-mé-lah kā 1300 tiuⁿ siòng-phìⁿ tàu chò-hóe, chiâⁿ-chò lán se̍k-sāi ê Goe̍h-kiû chiàⁿ-bīn.
M̄-koh, siáⁿ-mih sī "Goe̍h-kiû chiàⁿ-bīn"?
Sī siáⁿ-mih goân-in ē ū "Goe̍h-kiû chiàⁿ-bīn" leh?
Goe̍h-kiû m̄-nā ka-kī ē chū-choán, mā ē se̍h Tē-kiû kong-choán, jî-chhiáⁿ se̍h ê sok-tō͘ kāng-khoán, chha-put-to lóng sī 28 kang.
Chit-khoán "Tiâu-se̍k só-tēng" ê hiān-siōng, chō-sêng Goe̍h-kiû ē éng-oán iōng kāng chi̍t-bīn bīn-tùi Tē-kiû, lán tō kā tòng-chò sī "Goe̍h-kiû chiàⁿ-bīn".
Lán tī chit-tiuⁿ tàu--chhut-lâi ê koân kái-sek-tō͘ siòng-phìⁿ lāi-té, ē-tàng khòaⁿ-tio̍h Goe̍h-kiû chiàⁿ-bīn hit-kóa o͘-o͘, pêⁿ-pêⁿ ê Goe̍h-hái (si̍t-chè-siōng he sī chi̍t-ē khì hō͘ iông-giâm im--kòe ê ún-se̍k-kheⁿ), kah hit-kóa khi-khi-khiau-khiau ê koân-soaⁿ.
Chit kóa kéng-se̍k, tùi Tē-kiû téng-koân ê thian-bûn ài-hó-chiá lâi-kóng, tō ká-ná leh kiâⁿ chàu-kha kāng-khoán.
Lí mā ē-sái tī chit-tiuⁿ tô͘ téng-koân chhōe lí siōng-ài ê Goe̍h-hái ia̍h-sī khah tōa-khut ê ún-se̍k-kheⁿ.
Chit-tiuⁿ tô͘ só͘ iōng ê siòng-phìⁿ, lóng sī LRO tī 2010 nî 12 goe̍h khai nn̄g lé-pài ê sî-kan hip--ê.

## [KIP] Gue̍h-kiû tsiànn-bīn

Tsit-tiunn bí-lē ê siòng-phìnn, sī iōng Gue̍h-kiû Thàm-tshik kuí-tō uī-tshinn (LRO) ê khuah-pak kha-mé-lah kā 1300 tiunn siòng-phìnn tàu tsò-hué, tsiânn-tsò lán si̍k-sāi ê Gue̍h-kiû tsiànn-bīn.
M̄-koh, siánn-mih sī "Gue̍h-kiû tsiànn-bīn"?
Sī siánn-mih guân-in ē ū "Gue̍h-kiû tsiànn-bīn" leh?
Gue̍h-kiû m̄-nā ka-kī ē tsū-tsuán, mā ē se̍h Tē-kiû kong-tsuán, jî-tshiánn se̍h ê sok-tōo kāng-khuán, tsha-put-to lóng sī 28 kang.
Tsit-khuán "Tiâu-si̍k só-tīng" ê hiān-siōng, tsō-sîng Gue̍h-kiû ē íng-uán iōng kāng tsi̍t-bīn bīn-tuì Tē-kiû, lán tō kā tòng-tsò sī "Gue̍h-kiû tsiànn-bīn".
Lán tī tsit-tiunn tàu--tshut-lâi ê kuân kái-sik-tōo siòng-phìnn lāi-té, ē-tàng khuànn-tio̍h Gue̍h-kiû tsiànn-bīn hit-kuá oo-oo, pênn-pênn ê Gue̍h-hái (si̍t-tsè-siōng he sī tsi̍t-ē khì hōo iông-giâm im--kuè ê ún-si̍k-khenn), kah hit-kuá khi-khi-khiau-khiau ê kuân-suann.
Tsit kuá kíng-si̍k, tuì Tē-kiû tíng-kuân ê thian-bûn ài-hó-tsiá lâi-kóng, tō ká-ná leh kiânn tsàu-kha kāng-khuán.
Lí mā ē-sái tī tsit-tiunn tôo tíng-kuân tshuē lí siōng-ài ê Gue̍h-hái ia̍h-sī khah tuā-khut ê ún-si̍k-khenn.
Tsit-tiunn tôo sóo iōng ê siòng-phìnn, lóng sī LRO tī 2010 nî 12 gue̍h khai nn̄g lé-pài ê sî-kan hip--ê.

## [English] Lunar Nearside

About 1,300 images from the Lunar Reconnaissance Orbiter spacecraft's wide angle camera were used to compose this spectacular view of a familiar face - [the lunar nearside][the_lunar_nearside].
But why is there a lunar nearside?
The Moon rotates on its axis and [orbits the Earth][orbits_the_Earth] at the same rate, about once every 28 days.
[Tidally locked][Tidally_locked] in this configuration, the [synchronous rotation][synchronous_rotation] always keeps one side, the nearside, [facing Earth][facing_Earth].
As a result, featured in remarkable detail in the [full resolution mosaic][full_resolution_mosaic], the [smooth, dark][smooth_dark], lunar maria (actually lava-flooded impact basins), and rugged highlands, are well-known to earthbound skygazers.
To find your favorite mare or large crater, just [follow this link](image/2507/lroc_wac_nearside800lab.jpg) or slide your cursor over the picture.
The LRO images used to construct the mosaic were recorded over a two week period in December 2010.


## 詞彙學習
|漢羅|POJ|KIP|華語|English|
|-|-|-|-|-|
| 月球探測軌道衛星 | Goe̍h-kiû Thàm-chhek kúi-tō ūi-chhiⁿ | Gue̍h-kiû Thàm-tshik kuí-tō uī-tshinn | 月球探測軌道衛星 | Lunar Reconnaissance Orbiter (LRO) |
| 潮汐鎖定 | Tiâu-se̍k só-tēng | Tiâu-si̍k só-tīng |潮汐鎖定 | Tidal Locking |
| 懸解析度 | koân kái-sek-tō͘ | kuân kái-sik-tōo | 高解析度 | High Resolution |
| 月海 | Goe̍h-hái | Gue̍h-hái | 月海 | Lunar Mare |
| 熔岩 | iông-giâm | iông-giâm | 熔岩 | Lava |
| 隕石坑 | ún-se̍k-kheⁿ | ún-si̍k-khenn | 隕石坑 | crater |


{{% /apod %}}

[An-Li Tsai]: mailto:thianbun.taigi@gmail.com
[TARA]: https://tara.tw

[Copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[the_lunar_nearside]:https://lroc.im-ldi.com/images/293
[orbits_the_Earth]:http://en.wikipedia.org/wiki/Orbit_of_the_Moon
[Tidally_locked]:https://en.wikipedia.org/wiki/Tidal_locking
[synchronous_rotation]:https://svs.gsfc.nasa.gov/4709
[facing_Earth]:https://www.planetary.org/articles/the-two-faced-moon
[full_resolution_mosaic]:https://lroc.im-ldi.com/visit/exhibits/1/gallery/17
[smooth_dark]:https://apod.nasa.gov/apod/ap080208.html
[cat_s_webb]:https://apod.nasa.gov/apod/ap250721.html

[NASA]:https://www.nasa.gov/
[GSFC]:https://www.gsfc.nasa.gov/
[Lunar_Reconnaissance_Orbiter]:https://lroc.sese.asu.edu/index.html
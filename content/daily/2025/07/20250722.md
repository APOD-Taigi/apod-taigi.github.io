---
title: 雙重爆炸超新星
date: 2025-07-22
publishdate: 2025-07-22T11:45:00+0800
tags: [超新星殘骸, 超新星爆炸, 白矮星 星伴, Ia 型超新星, 衝擊波, 假說]
hero: https://apod.nasa.gov/apod/image/2507/DoubleSN_ESO_1080.jpg
summary: 敢有超新星會爆炸兩擺？會喔！因為頭一擺 ê 爆炸會引起第二擺 ê 爆炸。
---

{{% apod %}}

- 原始文章：[A Double Detonation Supernova](https://apod.nasa.gov/apod/ap250722.html)
- 影像來源: [ESO][ESO],[P. Das][P_Das]et al.; Background stars ([NASA][NASA]/[Hubble][Hubble]): K. Noll et al.
- 台文翻譯：[An-Li Tsai][An-Li Tsai] ([TARA][TARA])


## [漢羅] 雙重爆炸超新星

敢有超新星會爆炸兩擺？
會喔！因為頭一擺 ê 爆炸會引起第二擺 ê 爆炸。
有一个理論就是咧解釋 超新星殘骸 SNR 0509-67.5 ê 這款現象。
佇這个雙星系統內底，引力會 kā 較大、較櫳 ê 恆星物質，送予較細、密度較懸 ê 白矮星 星伴。
落尾，這粒白矮星表面 ê 溫度會衝懸，引起爆炸，產生衝擊波，這个衝擊波會同齊向內 kah 向外 捒出去，引起第二擺、完整 ê Ia 型超新星爆炸。
這張新發布 ê 超新星殘骸 SNR 0509-67.5 ê 影像，是用智利 ê VLT 望遠鏡 翕--ê。
咱會當看著兩重氣體殼，in ê 半徑 kah 內底 ê 成分，攏有符合雙重爆炸 ê 假說。
這个超新星殘骸 SNR 0509-67.5 會出名，是因為伊有兩个猶未解決 ê 謎題。
第一，是按怎無人紀錄著伊 400 年前彼擺超新星爆炸？
第二，是按怎無 星伴 留落來？


<!--
## [中文] 雙重爆炸超新星

有些超新星會爆炸兩次嗎？
是的，因為第一次爆炸就像是第二次爆炸的引爆器。
這是關於超新星遺跡 (SNR) 0509-67.5 成因的一個主要假設。
在這個雙星系統中，引力導致較大、較蓬鬆的恆星將質量拱手讓給較小、密度更高的白矮星伴星。
最終，白矮星的近地表溫度升高到爆炸的程度，產生一股向外向內的衝擊波——從而在中心附近引發一顆完整的 Ia 型超新星。
SNR 0509-67.5 系統的最新影像，例如這張來自智利甚大望遠鏡的影像，顯示了兩個殼層，其半徑和成分與雙重爆炸假設一致。
這個系統，SNR 0509-67.5，也因兩個未解之謎而聞名：為什麼400年前沒有發現它的明亮超新星，以及為什麼沒有留下可見的伴星。
-->

## [POJ] Siang-têng Po̍k-chà Chhiau-sin-seng

Kám-ū Chhiau-sin-seng ē po̍k-chà nn̄g pái?
Ē O͘h! In-ūi thâu-chi̍t-pái ê po̍k-chà ē ín-khí tē-jī pái ê po̍k-chà.
Ū chi̍t-ê lí-lūn tio̍h-sī leh kái-sek chhiau-sin-seng chân-hâi SNR 0509-67.5 ê chit-khoán hiān-siōng.
Tī chit-ê siang-chhiⁿ hē-thóng lāi-té, ín-le̍k ē kā khah tōa, khah lang ê hêng-chhiⁿ bu̍t-chit, sàng hō͘ khah sè, bi̍t-tō͘ khah koân ê pe̍h-é-chhiⁿ seng-phōaⁿ.
Lo̍h-bóe, chit lia̍p pe̍h-é-chhiⁿ piáu-bīn ê un-tō͘ ē chhèng-koân, ín-khí po̍k-chà, sán-seng chhiong-kek-pho,chit-ê chhiong-kek-pho ē tâng-chê hiòng lāi kah hiòng gōa sak--chhut-khì, ín-khí tē-jī pái, oân-chéng ê Ia hêng chhiau-sin-seng po̍k-chà.
Chit-tiuⁿ sin poat-pò͘-ê chhiau-sin-seng chân-hâi SNR 0509-67.5 ê iáⁿ-siōng, sī iōng Tì-lī ê VLT bōng-oán-kiàⁿ hip--ê.
Lán ē-tàng khòaⁿ-tio̍h nn̄g têng khì-thé-khak, in ê pòaⁿ-kèng kah lāi-té ê sêng-hun, lóng-ū hû-ha̍p siang-têng po̍k-chà ê ká-soat.
Chit-ê chhiau-sin-seng chân-hâi SNR 0509-67.5 ē chhut-miâ, sī in-ūi i ū nn̄g-ê iáu-bōe kái-koat ê bē-tê.
Tē-it, sī-án-chóaⁿ bô-lâng kì-lio̍k tio̍h i 400 nî-chêng hit pái chhiau-sin-seng po̍k-chà?
Tē-jī, sī-án-chóaⁿ bô seng-phōaⁿ lâu--lo̍h-lâi?

## [KIP] Siang-tîng Po̍k-tsà Tshiau-sin-sing

Kám-ū Tshiau-sin-sing ē po̍k-tsà nn̄g pái?
Ē Ooh! In-uī thâu-tsi̍t-pái ê po̍k-tsà ē ín-khí tē-jī pái ê po̍k-tsà.
Ū tsi̍t-ê lí-lūn tio̍h-sī leh kái-sik tshiau-sin-sing tsân-hâi SNR 0509-67.5 ê tsit-khuán hiān-siōng.
Tī tsit-ê siang-tshinn hē-thóng lāi-té, ín-li̍k ē kā khah tuā, khah lang ê hîng-tshinn bu̍t-tsit, sàng hōo khah sè, bi̍t-tōo khah kuân ê pe̍h-é-tshinn sing-phuānn.
Lo̍h-bué, tsit lia̍p pe̍h-é-tshinn piáu-bīn ê un-tōo ē tshìng-kuân, ín-khí po̍k-tsà, sán-sing tshiong-kik-pho,tsit-ê tshiong-kik-pho ē tâng-tsê hiòng lāi kah hiòng guā sak--tshut-khì, ín-khí tē-jī pái, uân-tsíng ê Ia hîng tshiau-sin-sing po̍k-tsà.
Tsit-tiunn sin puat-pòo-ê tshiau-sin-sing tsân-hâi SNR 0509-67.5 ê iánn-siōng, sī iōng Tì-lī ê VLT bōng-uán-kiànn hip--ê.
Lán ē-tàng khuànn-tio̍h nn̄g tîng khì-thé-khak, in ê puànn-kìng kah lāi-té ê sîng-hun, lóng-ū hû-ha̍p siang-tîng po̍k-tsà ê ká-suat.
Tsit-ê tshiau-sin-sing tsân-hâi SNR 0509-67.5 ē tshut-miâ, sī in-uī i ū nn̄g-ê iáu-buē kái-kuat ê bē-tê.
Tē-it, sī-án-tsuánn bô-lâng kì-lio̍k tio̍h i 400 nî-tsîng hit pái tshiau-sin-sing po̍k-tsà?
Tē-jī, sī-án-tsuánn bô sing-phuānn lâu--lo̍h-lâi?

## [English] A Double Detonation Supernova

Can some supernovas explode twice?
Yes, when the first explosion acts like a [detonator][detonator] for the second.
This is a leading hypothesis for the cause of supernova remnant (SNR) [0509-67.5][0509_67_5].
In this [two-star system][two_star_system], gravity causes the larger and fluffier star to [give up mass][give_up_mass] to a smaller and denser [white dwarf][white_dwarf] companion.
Eventually the [white dwarf][white_dwarf]'s near-surface temperature goes so high that it explodes, creating a shock wave that goes [both out and in][both_out_and_in] -- and so triggers a full [Type Ia][Type_Ia] supernova near the center.
Recent images of the SNR 0509-67.5 system, like the [featured image][featured_image] from the [Very Large Telescope][Very_Large_Telescope] in [Chile][Chile], show two shells with radii and compositions consistent with the [double detonation hypothesis][double_detonation_hypothesis].
This system, [SNR 0509-67.5][SNR_0509_67_5] is also famous for [two standing mysteries][two_standing_mysteries]: why its [bright supernova][bright_supernova] wasn't noted 400 years ago, and [why no visible companion][why_no_visible_companion] star remains.


## 詞彙學習
|漢羅|POJ|KIP|華語|English|
|-|-|-|-|-|
| 超新星殘骸|chhiau-sin-seng chân-hâi|tshiau-sin-sing tsân-hâi|超新星殘骸|supernova remnant|
| 超新星爆炸 |chhiau-sin-seng po̍k-chà|tshiau-sin-sing po̍k-tsà|超新星爆炸|supernova explosion|
| 白矮星 |pe̍h-é-chhiⁿ|pe̍h-é-tshinn|白矮星|white dwarf|
| 星伴 |seng-phōaⁿ|hîng-puānn|星伴|companion star|
| Ia 型超新星 |Ia hêng chhiau-sin-seng|Ia hêng tshiau-sin-sing|Ia 型超新星|Type Ia supernova|
| 衝擊波 |chhiong-kek-pho|tshiong-kik-pho|衝擊波|shock wave|
| 假說 |ká-soat|ká-suat|假說|hypothesis|

{{% /apod %}}

[An-Li Tsai]: mailto:thianbun.taigi@gmail.com
[TARA]: https://tara.tw

[Copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[detonator]:https://en.wikipedia.org/wiki/Detonator
[0509_67_5]:https://www.eso.org/public/videos/eso2511b/
[two_star_system]:https://apod.nasa.gov/apod/ap970219.html
[give_up_mass]:https://en.wikipedia.org/wiki/Roche_lobe
[white_dwarf]:https://science.nasa.gov/universe/stars/types/#white-dwarfs
[both_out_and_in]:https://www.eso.org/public/videos/eso2511c/
[Type_Ia]:https://en.wikipedia.org/wiki/Type_Ia_supernova
[featured_image]:https://www.eso.org/public/images/eso2511a/
[Very_Large_Telescope]:https://www.eso.org/public/teles-instr/paranal-observatory/vlt/
[Chile]:https://en.wikipedia.org/wiki/Chile
[double_detonation_hypothesis]:https://ui.adsabs.harvard.edu/abs/2025NatAs.tmp..135D/abstract
[SNR_0509_67_5]:https://en.wikipedia.org/wiki/SNR_0509-67.5
[two_standing_mysteries]:https://www.shutterstock.com/image-photo/funny-duo-two-black-white-600nw-1209024034.jpg
[bright_supernova]:https://apod.nasa.gov/apod/ap110125.html
[why_no_visible_companion]:https://apod.nasa.gov/apod/ap120112.html
[rock_being_vaporized]:https://apod.nasa.gov/apod/ap250723.html

[NASA]:https://www.nasa.gov/
[ESO]:https://www.eso.org/
[P_Das]:https://www.unsw.edu.au/hdr/priyam-das
[Hubble]:https://science.nasa.gov/mission/hubble/
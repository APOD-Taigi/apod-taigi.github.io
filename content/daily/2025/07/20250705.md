---
title: Ou4：大花枝星雲
date: 2025-07-05
publishdate: 2025-07-05T11:45:00+0800
tags: [Ou4, 大花枝星雲, 雙極, 狹頻, 仙王座, 水素, 酸素, 雙電離酸素原子, 發射星雲, 發射星雲 Sh2-129, Sh2-129, 三星系統, 三星系統 HR8119, HR8119, 大角度噴流]
hero: https://apod.nasa.gov/apod/image/2507/Ou4_difusco1024.jpg
summary: 這个星雲是一隻神祕 ê 花枝形宇宙雲，伊 tī 天頂足暗--ê，嘛足大--ê。
---

{% apod %}

- 原始文章：[Ou4: The Giant Squid Nebula](https://apod.nasa.gov/apod/ap250705.html)
- 影像來源 kah [版權][Copyright]: [Massimo Di Fusco][Massimo_Di_Fusco]
- 台文翻譯：[An-Li Tsai][An-Li Tsai] ([TARA][TARA])

## [漢羅] Ou4：大花枝星雲
這个神祕 ê 花枝形宇宙雲是足歹翕--ê，伊 tī 天頂有 3 粒月球遐爾大。
大花枝星雲是法國 ê 天文攝影師 [Nicolas Outters][Nicolas_Outters] [tī 2011 年發現--ê][Discovered_in_2011_by]。
這是伊發現 ê 第四个天體，所以才會號做 Ou4。
伊 ê [雙極結構][bipolar_shape] 有夠清楚，是雙電離酸素原子 發出 ê 青藍色 [發射線][emission_from]。
因為大花枝星雲去予紅色 ê 水素發射線區 [包 tī 外口][surrounded_by]，所以伊真正 ê 距離 kah 特性才會遮爾歹量。
最近 ê [研究][investigation] 認為講，Ou4 應該是 tī 發射星雲 Sh2-129 內底，差不多是 2300 光年遠。
照這个推論，這隻宇宙大花枝可能是一个壯觀 ê 大角度噴流，是 ùi 星雲中心彼个高溫、大質量 ê [三星系統][triple_system] HR8119 噴出來--ê。
若真正是按呢，這隻實在有夠大隻 ê 花枝星雲，應該是比 50 光年閣較長。


## [POJ] Ou4: Tōa-hoe-ki seng-hûn
Chit-ê sîn-pì ê hoe-ki hêng ú-tiū hûn sī chiok pháiⁿ hip--ê, i tī thiⁿ-téng ū 3 lia̍p goe̍h-kiû hiah-nī tōa.
Tōa-hoe-ki seng-hûn sī Hoat-kok ê thian-bûn liap-iáⁿ-su Nicolas Outters tī 2011 nî hoat-hiān--ê.
Che sī i hoat-hiān ê tē sì ê thian-thé, só͘-í chiah ē hō chò Ou4.
I ê siang-ke̍k kiat-kò͘ ū-kàu chheng-chhó͘, sī siang tiān-lī sàng-sò͘ goân-chú hoat--chhut ê chhiⁿ-nâ-sek hoat-siā-sòaⁿ.
In-ūi Tōa-hoe-ki seng-hûn khì hō͘ âng-sek ê chúi-sò͘ hoat-siā-sòaⁿ-khu pau tī gōa-kháu, só͘-í i chin-chiàⁿ ê kū-lî kah te̍k-sèng chiah ē chiah-nī phái niû.
Chòe-kīn ê gián-kiù jīn-ûi kóng, Ou4 èng-kai sī tī hoat-siā-seng-hûn Sh2-129 lāi-té, chha-put-to sī 2300 kng-nî hn̄g.
Chiàu chit-ê thui-lūn, chit-chiah ú-tiū tōa-hoe-ki khó-lêng sī chi̍t-ê chòng-koan ê tōa-kak-tō͘ phùn-liû, sī ùi seng-hûn tiong-sim hit-ê ko-un, tōa-chit-liōng ê saⁿ-chhiⁿ hē-thóng HR8119 phùn--chhut-lâi--ê.
Nā chin-chiàⁿ sī án-ni, chit-chiah si̍t-chāi ū-kàu tōa-chiah ê hoe-ki seng-hûn, èng-kai sī pí 50 kng-nî koh-khah tn̂g.

## [KIP] Ou4: Tuā-hue-ki sing-hûn
Tsit-ê sîn-pì ê hue-ki hîng ú-tiū hûn sī tsiok pháinn hip--ê, i tī thinn-tíng ū 3 lia̍p gue̍h-kiû hiah-nī tuā.
Tuā-hue-ki sing-hûn sī Huat-kok ê thian-bûn liap-iánn-su Nicolas Outters tī 2011 nî huat-hiān--ê.
Tse sī i huat-hiān ê tē sì ê thian-thé, sóo-í tsiah ē hō tsò Ou4.
I ê siang-ki̍k kiat-kòo ū-kàu tshing-tshóo, sī siang tiān-lī sàng-sòo guân-tsú huat--tshut ê tshinn-nâ-sik huat-siā-suànn.
In-uī Tuā-hue-ki sing-hûn khì hōo âng-sik ê tsuí-sòo huat-siā-suànn-khu pau tī guā-kháu, sóo-í i tsin-tsiànn ê kū-lî kah ti̍k-sìng tsiah ē tsiah-nī phái niû.
Tsuè-kīn ê gián-kiù jīn-uî kóng, Ou4 ìng-kai sī tī huat-siā-sing-hûn Sh2-129 lāi-té, tsha-put-to sī 2300 kng-nî hn̄g.
Tsiàu tsit-ê thui-lūn, tsit-tsiah ú-tiū tuā-hue-ki khó-lîng sī tsi̍t-ê tsòng-kuan ê tuā-kak-tōo phùn-liû, sī uì sing-hûn tiong-sim hit-ê ko-un, tuā-tsit-liōng ê sann-tshinn hē-thóng HR8119 phùn--tshut-lâi--ê.
Nā tsin-tsiànn sī án-ni, tsit-tsiah si̍t-tsāi ū-kàu tuā-tsiah ê hue-ki sing-hûn, ìng-kai sī pí 50 kng-nî koh-khah tn̂g.

## [English] Ou4: The Giant Squid Nebula

[Difficult to capture][Difficult_to_capture], this mysterious, squid-shaped interstellar cloud spans nearly three full moons in planet Earth's sky.
[Discovered in 2011 by][Discovered_in_2011_by] French astro-imager [Nicolas Outters][Nicolas_Outters], the Squid Nebula's [bipolar shape][bipolar_shape] is distinguished here by the telltale blue [emission from][emission_from] doubly ionized oxygen atoms.
Though apparently [surrounded by][surrounded_by] the reddish hydrogen emission region Sh2-129, the true distance and nature of the Squid Nebula have been difficult to determine.
Still, one [investigation][investigation] suggests Ou4 really does lie within Sh2-129 some 2,300 light-years away.
Consistent with that scenario, the cosmic squid would represent a spectacular outflow of material driven by a [triple system][triple_system] of hot, massive stars, cataloged as [HR8119][HR8119], seen near the center of the nebula.
If so, this truly giant squid nebula would physically be over 50 [light-year][light_year]s across.

## 詞彙學習
|漢羅|POJ|KIP|華語|English|
|-|-|-|-|-|
|Ou4|O U sì|O U sì|Ou4|Ou4|
|大花枝星雲|Tōa-hoe-ki seng-hûn|Tuā-hue-ki sing-hûn|巨烏賊星雲|the Giant Squid Nebula|
|雙極|siang-ke̍k|siang-ki̍k|雙極|bipolar|
|狹頻|e̍h-pîn|e̍h-pîn|窄頻|narrowband|
|仙王座|Sian-ông-chō|Sian-ông-tsō|仙王座|Cepheus|
|水素|chúi-sò͘|tsuí-sòo|氫|hydrogen|
|酸素|sàng-sò͘|sàng-sòo|氧|oxygen|
|雙電離酸素原子|siang tiān-lī sàng-sò͘ goân-chú|siang tiān-lī sàng-sòo guân-tsú|雙電離氧原子|doubly ionized oxygen atom ([O III])|
|發射星雲|hoat-siā-seng-hûn|huat-siā-sing-hûn|發射星雲|emission nebula|
|Sh2-129|S-H-jī it-jī-kiú|S-H-jī it-jī-kiú|Sh2-129|Sh2-129|
|三星系統|saⁿ-chhiⁿ hē-thóng|sann-tshinn hē-thóng|三星系統|triple system|
|HR8119|HR pat-it-i̍t-kiú|HR pat-it-i̍t-kiú|HR8119|HR8119|
|大角度噴流|tōa-kak-tō͘ phùn-liû|tuā-kak-tōo phùn-liû|大角度噴流|outflow|


{% /apod %}
[An-Li Tsai]: mailto:thianbun.taigi@gmail.com
[TARA]: https://www.astro.ncu.edu.tw/taova/index.php/tara-trip/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[Difficult_to_capture]:https://app.astrobin.com/i/hmtykv
[Discovered_in_2011_by]:https://ui.adsabs.harvard.edu/abs/2012RMxAA..48..223A/abstract
[Nicolas_Outters]:http://outters.fr/wp/?page_id=50
[bipolar_shape]:https://apod.nasa.gov/apod/ap230416.html
[emission_from]:https://en.wikipedia.org/wiki/Nebulium
[surrounded_by]:https://apod.nasa.gov/apod/ap230817.html
[investigation]:https://ui.adsabs.harvard.edu/abs/2014A%26A...570A.105C/abstract
[triple_system]:http://www.atlasoftheuniverse.com/orbits.html
[HR8119]:https://in-the-sky.org/data/object.php?id=TYC3965-880-1#google_vignette
[light_year]:https://science.nasa.gov/exoplanets/what-is-a-light-year/
[Massimo_Di_Fusco]:https://app.astrobin.com/u/massimo.difusco#gallery
[Copyright]:lib/about_apod.html#srapply
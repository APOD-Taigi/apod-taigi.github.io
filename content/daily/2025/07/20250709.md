---
title: 美麗 ê 三叉星雲
date: 2025-07-09
publishdate: 2025-07-09T11:45:00+0800
tags: [M20, 人馬座, 三裂星雲, 三叉星雲, 發射星雲, 反射星雲, 烏暗星雲, 酸素]
hero: https://apod.nasa.gov/apod/image/2507/Trifid1024.jpg
summary: 這个美麗 ê 三裂星雲嘛叫做 M20，離咱有 5000 光年遠，tī 厚星雲 ê 人馬座方向遐。
---

{% apod %}

- 原始文章：[A Beautiful Trifid](https://apod.nasa.gov/apod/ap250709.html)
- 影像來源 kah [版權][Copyright]: [Alessandro Cipolat Bares][Alessandro_Cipolat_Bares]
- 台文翻譯：[An-Li Tsai][An-Li Tsai] ([TARA][TARA])


## [漢羅] 美麗 ê 三叉星雲
[這个美麗 ê 三叉星雲][The_beautiful_Trifid_Nebula] 其實是一个宇宙研究主題。
伊嘛叫做 M20，離咱有 5000 光年遠，tī [厚星雲][nebula_rich] ê 人馬座方向遐。
這是一个 tī 咱銀河盤 ê 恆星形成區，三叉星雲展示三種無仝款 ê 天文星雲：
紅色 [發射星雲][emission_nebulae] 是酸素原子發出 ê 光，
藍色 [反射星雲][reflection_nebulae] 是塗粉反射恆星 ê 光，
[烏暗星雲][dark_nebulae] 是厚塗粉雲 ê 剪影。
毋閣紅色發射區去予閘光 ê 塗粉帶分做三爿，所以 [才會叫做][popular_name] 三叉星雲。
這張是有名 ê 哈伯太空望遠鏡 tī 這區翕 ê [特寫相片][close_up_images]。
Tī 發射星雲中央 ê 倒爿下跤，有去予新誕生 ê 恆星雕出來 ê 條仔雲 kah 噴流。
三叉星雲差不多有 40 光年闊。
伊 tī 咱天頂看起來差不多 kah 月娘欲平大。
毋閣伊傷暗矣，目睭無法度直接看著。

## [POJ] Bí-lē ê Saⁿ-chhe Seng-hûn
Chit-ê bí-lē ê Saⁿ-chhe Seng-hûn kî-si̍t sī chi̍t-ê ú-tiū gián-kiù chú-tê.
I mā kiò-chò M-jī-cha̍p, lî lán ū gō͘-chheng kng-nî hn̄g, tī kāu seng-hûn ê Jîn-má-chō hong-hiòng hiah.
Che sī chi̍t-ê tī lán gîn-hô-pôaⁿ ê hêng-chhiⁿ hêng-sêng-khu, Saⁿ-chhe Seng-hûn tiān-sī saⁿ-chióng bô-kâng-khoán ê thian-bûn seng-hûn:
Âng-sek hoat-siā-seng-hûn sī sng-sò͘ goân-chú hoat--chhut-ê kng,
nâ-sek hoán-siā-seng-hûn sī thô͘-hún hoán-siā hêng-chhiⁿ ê kng,
o͘-àm-seng-hûn sī kāu-thô͘-hún-hûn ê chián-iáⁿ.
M̄-koh âng-sek hoat-siā-khu khì hō͘ cha̍h-kng ê thô͘-hún pun-chò saⁿ-pêng, só͘-í chiah-ē kiò-chò Saⁿ-chhe Seng-hûn.
Chit-tiuⁿ sī ū-miâ ê Ha-peh-thài-khong-bōng-oán-kiàⁿ tī chit-khu hip--ê te̍k-siá siòng-phìⁿ.
Tī hoat-siā-seng-hûn tiong-ng ê tò-pêng ē-kha, ū khì hō͘ sin tàn-seng ê hêng-chhiⁿ tiau--chhut-lâi ê tiâu-á-hûn kah phùn-liû.
Saⁿ-chhe Seng-hûn chha-put-to ū sì-cha̍p kng-nî khoah.
I tī lán thiⁿ-téng khòaⁿ--khí-lâi chha-put-to kah goe̍h-niû beh pêⁿ-tōa.
M̄-koh i siūⁿ-àm ah, ba̍k-chiu bô-hoat-tō͘ ti̍t-chiap khòaⁿ-tio̍h.

## [KIP] Bí-lē ê Sann-tshe Sing-hûn
Tsit-ê bí-lē ê Sann-tshe Sing-hûn kî-si̍t sī tsi̍t-ê ú-tiū gián-kiù tsú-tê.
I mā kiò-tsò M-jī-tsa̍p, lî lán ū gōo-tshing kng-nî hn̄g, tī kāu sing-hûn ê Jîn-má-tsō hong-hiòng hiah.
Tse sī tsi̍t-ê tī lán gîn-hô-puânn ê hîng-tshinn hîng-sîng-khu, Sann-tshe Sing-hûn tiān-sī sann-tsióng bô-kâng-khuán ê thian-bûn sing-hûn:
Âng-sik huat-siā-sing-hûn sī sng-sòo guân-tsú huat--tshut-ê kng,
nâ-sik huán-siā-sing-hûn sī thôo-hún huán-siā hîng-tshinn ê kng,
oo-àm-sing-hûn sī kāu-thôo-hún-hûn ê tsián-iánn.
M̄-koh âng-sik huat-siā-khu khì hōo tsa̍h-kng ê thôo-hún pun-tsò sann-pîng, sóo-í tsiah-ē kiò-tsò Sann-tshe Sing-hûn.
Tsit-tiunn sī ū-miâ ê Ha-peh-thài-khong-bōng-uán-kiànn tī tsit-khu hip--ê ti̍k-siá siòng-phìnn.
Tī huat-siā-sing-hûn tiong-ng ê tò-pîng ē-kha, ū khì hōo sin tàn-sing ê hîng-tshinn tiau--tshut-lâi ê tiâu-á-hûn kah phùn-liû.
Sann-tshe Sing-hûn tsha-put-to ū sì-tsa̍p kng-nî khuah.
I tī lán thinn-tíng khuànn-khí-lâi tsha-put-to kah gue̍h-niû beh pênn-tuā.
M̄-koh i siūnn-àm ah, ba̍k-tsiu bô-huat-tōo ti̍t-tsiap khuànn-tio̍h.

## [English] A Beautiful Trifid

[The beautiful Trifid Nebula][The_beautiful_Trifid_Nebula] is a cosmic study in contrasts.
[Also known as M20][Also_known_as_M20], it lies about 5,000 light-years away toward the [nebula rich][nebula_rich] constellation Sagittarius.
A star forming region in the plane of our galaxy, the Trifid does illustrate three different types of astronomical nebulae; red [emission nebulae][emission_nebulae] dominated by light from hydrogen atoms, blue [reflection nebulae][reflection_nebulae] produced by dust reflecting starlight, and [dark nebulae][dark_nebulae] where dense dust clouds appear in silhouette.
But, the red emission region roughly separated into three parts by obscuring dust lanes is what lends the Trifid its [popular name][popular_name].
Pillars and jets sculpted by newborn stars, above and right of the emission nebula's center, appear in famous Hubble Space Telescope [close-up images][close_up_images] of the region.
The Trifid Nebula is about 40 light-years across.
Too faint to be seen by the unaided eye, in this deep telescopic view it almost covers the area of a full moon on planet Earth's sky.

## 詞彙學習
|漢羅|POJ|KIP|華語|English|
|-|-|-|-|-|
|三叉星雲|Saⁿ-chhe seng-hûn|Sann-tshe Sing-hûn|三裂星雲|Trifid Nebula|
|三裂星雲|Saⁿ-lih Seng-hûn|Sann-lih Sing-hûn|三裂星雲|Trifid Nebula|
|人馬座|Jîn-má-chō|Jîn-má-tsō|人馬座|Sagittarius|
|發射星雲|hoat-siā-seng-hûn|huat-siā-sing-hûn|發射星雲|emission nebulae|
|反射星雲|hoán-siā-seng-hûn|huán-siā-sing-hûn|反射星雲|reflection nebulae|
|烏暗星雲|o͘-àm-seng-hûn|oo-àm-sing-hûn|烏暗星雲|dark nebulae|
|酸素|sàng-sò͘|sàng-sòo|氧|oxygen|

{% /apod %}
[An-Li Tsai]: mailto:thianbun.taigi@gmail.com
[TARA]: https://www.astro.ncu.edu.tw/taova/index.php/tara-trip/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[The_beautiful_Trifid_Nebula]:https://www.flickr.com/photos/astrobares/53936303451/in/album-72177720319791096
[Also_known_as_M20]:https://science.nasa.gov/mission/hubble/science/explore-the-night-sky/hubble-messier-catalog/messier-20/
[nebula_rich]:https://apod.nasa.gov/apod/ap250625.html
[emission_nebulae]:https://apod.nasa.gov/apod/ap080424.html
[reflection_nebulae]:https://apod.nasa.gov/apod/ap090521.html
[dark_nebulae]:https://apod.nasa.gov/apod/ap090522.html
[popular_name]:http://en.wikipedia.org/wiki/Trifid_Nebula
[close_up_images]:https://hubblesite.org/contents/media/images/1999/42/915-Image.html
[Alessandro_Cipolat_Bares]:https://www.flickr.com/photos/astrobares/
[Copyright]:lib/about_apod.html#srapply
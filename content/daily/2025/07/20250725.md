---
title: 累積十二年 ê 天鵝座 Kappa 流星雨
date: 2025-07-25
publishdate: 2025-07-25T11:45:00+0800
tags: [天鵝座 Kappa, 天鵝座 Kappa 流星雨, 流星雨, 流星, 銀河, 縮時攝影, 輻射點]
hero: https://apod.nasa.gov/apod/image/2507/KCG2021_08_11_Pano_Elafonisi_met_fin-CCMZ_1024px.png
summary: 這張利用縮時攝影技術合成 ê 影像，有翕著天鵝座 Kappa 流星雨 ê 流星。
---

{{% apod %}}

- 原始文章：[Twelve Years of Kappa Cygnids](https://apod.nasa.gov/apod/ap250725.html)
- 影像來源 kah [版權][Copyright]: [Petr Horálek][Petr_Horálek], [Josef Kujal][Josef_Kujal], [Tomáš Slovinský][Tomáš_Slovinský];Acknowledgement:[Mahdi Zamani][Mahdi_Zamani]
- 台文翻譯：[An-Li Tsai][An-Li Tsai] ([TARA][TARA])


## [漢羅] 累積十二年 ê 天鵝座 Kappa 流星雨 
這張利用縮時攝影技術合成 ê 影像，有翕著天鵝座 Kappa 流星雨 ê 流星。
這个小型流星雨 ê 輻射點 離天鵝座 Kappa 無偌遠，會佇 8 月中出現上濟，出現 ê 時間差不多 tī 英仙座流星雨前後。
英仙座流星雨 ê 流星較濟、所以伊較有名、較濟人看。
毋過，天鵝座 Kappa 流星雨上濟嘛干焦一點鐘 3 粒爾爾，較無英仙座流星雨 ê 數量遐爾濟。
為著欲翕著幾若十粒 ê 天鵝座 Kappa 流星，才有這个長期天文攝影計畫。
這个計畫，kā 2012 年到 2024 年，攏總 51 張 8 月暗暝 ê 流星相片疊做伙。
這寡相片大部分攏是 tī 2021 年 8 月翕--ê，是其中流星雨較濟 ê 7 冬內底，活動量上懸 ê 一冬。
這 12 冬來所有 ê 天鵝座 Kappa 流星，攏是 tī 希臘 Crete 島 ê Elafonisi 海岸 翕--ê。
背景是咱 ê 銀河 kah 海岸，仝款是 tī 2021 年 8 月翕--ê。

<!--
## [中文] 累積十二年的天鵝座 Kappa 流星雨
這張縮時攝影合成的天空景觀捕捉了天鵝座 Kappa 流星雨的流星。
這場小型流星雨的輻射點（與其同名恆星天鵝座κ相距不遠）在八月中旬達到高峰，幾乎與更知名、觀測更充分的英仙座流星雨同時出現。
但是，天鵝座 Kappa 流星雨的峰值流星率僅為每小時約3顆，與更受歡迎、更豐富的英仙座流星雨相比，其數量遠少於英仙座流星雨，後者來自英仙座。
為了捕捉數十顆天鵝座 Kappa 流星雨，這項長期天文成像計畫收集了從2012年至2024年期間51個八月夜晚精選出的流星照片。
大多數已辨識天鵝座 Kappa 流星雨的照片拍攝於2021年8月，這是該流星雨已知7年活動週期的高峰期。
所有十二年來的天鵝座 Kappa 流星雨都以希臘克里特島埃拉福尼西海灘上空的銀河系海面和夜空為背景，同樣是在2021年8月拍攝的。

-->

## [POJ] Lúi-chek 12 nî ê Thian-gô-chō Kappa Liû-chhiⁿ-hō͘
Chit-tiuⁿ lī-iōng sok-sî liap-iáⁿ ki-su̍t ha̍p-sêng ê iáⁿ-siōng, ū hip-tio̍h Thian-gô-chō Kappa liû-chhiⁿ-hō͘ ê liû-chhiⁿ.
Chit-ê sió-hêng liû-chhiⁿ-hō͘ ê hok-siā-tiám lī Thian-gô-chō Kappa bô gōa hn̄g, ē tī 8 goe̍h-tiong chhut-hiān siōng-chē, chhut-hiān ê sî-kan chha-put-to tī Eng-sian-chō liû-chhiⁿ-hō͘ chêng-āu.
Eng-sian-chō liû-chhiⁿ-hō͘ ê liû-chhiⁿ khah-chè, só͘-í i khah ū-miâ, khah-chē lâng khòaⁿ.
M̄-koh, Thian-gô-chō Kappa liû-chhiⁿ-hō͘ siōng-chē mā kan-na chi̍t tiám-cheng 3 lia̍p niā-niā, khah bô Eng-sian-chō liû-chhiⁿ-hō͘ ê sò͘-liōng hiah-nī chē.
Ūi tio̍h-beh hip-tio̍h kúi-nā-cha̍p lia̍p ê Thian-gô-chō Kappa liû-chhiⁿ, chiah ū chit-ê tn̂g-kî thian-bûn liap-iáⁿ kè-ōe.
Chit-ê kè-ōe, kā 2012 nî kàu 2024 nî, lóng-chóng 51 tiuⁿ 8 goe̍h àm-mî ê liû-chhiⁿ siòng-phìⁿ tha̍h chò-hóe.
Chit kóa siòng-phìⁿ tōa-pō͘-hūn lóng sī tī 2021 nî 8 goe̍h hip--ê, sī kî-tiong liû-chhiⁿ-hō͘ khah-chē ê 7 tang lāi-té, oa̍h-tāng liōng siōng koân ê chi̍t tang.
Che 12 tang lâi só͘-ū ê Thian-gô-chō Kappa liû-chhiⁿ, lóng sī tī Hi-lia̍p Crete tó ê Elafonisi hái-hōaⁿ hip--ê.
Pōe-kéng sī lán ê Gîn-hô kah hái-hōaⁿ, kâng-khoán sī tī 2021 nî 8 goe̍h hip--ê.

## [KIP] Luí-tsik 12 nî ê Thian-gô-tsō Kappa Liû-tshinn-hōo
Tsit-tiunn lī-iōng sok-sî liap-iánn ki-su̍t ha̍p-sîng ê iánn-siōng, ū hip-tio̍h Thian-gô-tsō Kappa liû-tshinn-hōo ê liû-tshinn.
Tsit-ê sió-hîng liû-tshinn-hōo ê hok-siā-tiám lī Thian-gô-tsō Kappa bô guā hn̄g, ē tī 8 gue̍h-tiong tshut-hiān siōng-tsē, tshut-hiān ê sî-kan tsha-put-to tī Ing-sian-tsō liû-tshinn-hōo tsîng-āu.
Ing-sian-tsō liû-tshinn-hōo ê liû-tshinn khah-tsè, sóo-í i khah ū-miâ, khah-tsē lâng khuànn.
M̄-koh, Thian-gô-tsō Kappa liû-tshinn-hōo siōng-tsē mā kan-na tsi̍t tiám-tsing 3 lia̍p niā-niā, khah bô Ing-sian-tsō liû-tshinn-hōo ê sòo-liōng hiah-nī tsē.
Uī tio̍h-beh hip-tio̍h kuí-nā-tsa̍p lia̍p ê Thian-gô-tsō Kappa liû-tshinn, tsiah ū tsit-ê tn̂g-kî thian-bûn liap-iánn kè-uē.
Tsit-ê kè-uē, kā 2012 nî kàu 2024 nî, lóng-tsóng 51 tiunn 8 gue̍h àm-mî ê liû-tshinn siòng-phìnn tha̍h tsò-hué.
Tsit kuá siòng-phìnn tuā-pōo-hūn lóng sī tī 2021 nî 8 gue̍h hip--ê, sī kî-tiong liû-tshinn-hōo khah-tsē ê 7 tang lāi-té, ua̍h-tāng liōng siōng kuân ê tsi̍t tang.
Tse 12 tang lâi sóo-ū ê Thian-gô-tsō Kappa liû-tshinn, lóng sī tī Hi-lia̍p Crete tó ê Elafonisi hái-huānn hip--ê.
Puē-kíng sī lán ê Gîn-hô kah hái-huānn, kâng-khuán sī tī 2021 nî 8 gue̍h hip--ê.

## [English] Twelve Years of Kappa Cygnids
Meteors from the [Kappa Cygnid][Kappa_Cygnid] meteor shower are captured in this time-lapse composite skyscape.
The minor meteor shower,  with a [radiant][radiant] not far from its eponymous star Kappa Cygni,  peaks in mid-August,  almost at the same time as the much better-known and better-observed Perseid meteor shower.
But,  seen to have a peak rate of only about 3 meteors per hour,  Kappa Cygnids are vastly outnumbered by the more popular,  prolific [Perseid shower's][Perseid_shower_s] meteors that emanate from the heroic constellation Perseus.
To capture dozens of Kappa Cygnids,  this long term astro-imaging project compiled meteors in exposures selected from over 51 August nights during the years 2012 through 2024.
Most of the exposures with [identified Kappa Cygnid meteors][identified_Kappa_Cygnid_meteors] were made in August 2021,  a high point of the shower's known 7-year activity cycle.
[All twelve years worth of Kappa Cygnids][All_twelve_years_worth_of_Kappa_Cygnids] are registered against a base sea and night skyscape of the Milky Way above Elafonisi Beach,  Crete,  Greece,  also recorded in August of 2021.

## 詞彙學習
|漢羅|POJ|KIP|華語|English|
|-|-|-|-|-|
| 天鵝座 Kappa 流星雨 | Thian-gô-chō Kappa Liû-chhiⁿ-hō͘ | Thian-gô-tsō Kappa Liû-tshinn-hōo | 天鵝座 Kappa 流星雨 | Kappa Cygnids |
| 流星雨 | liû-chhiⁿ-hō͘ | liû-tshinn-hōo | 流星雨 | meteor shower |
| 輻射點 | hok-siā-tiám | hok-siā-tiám | 輻射點 | radiant |
| 縮時攝影 | sok-sî liap-iáⁿ | sok-sî liap-iánn | 縮時攝影 | time-lapse |
| 流星 | liû-chhiⁿ | liû-tshinn | 流星 | meteors |
| 銀河 | Gîn-hô | Gîn-hô | 銀河 | Milky Way |


{{% /apod %}}

[An-Li Tsai]: mailto:thianbun.taigi@gmail.com
[TARA]: https://tara.tw

[Copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[Kappa_Cygnid]:https://en.wikipedia.org/wiki/Kappa_Cygnids
[radiant]:https://en.wikipedia.org/wiki/Radiant_(meteor_shower)
[Perseid_shower_s]:https://apod.nasa.gov/apod/ap230809.html
[identified_Kappa_Cygnid_meteors]:https://ui.adsabs.harvard.edu/abs/2025A%26A...695A..83B/abstract
[All_twelve_years_worth_of_Kappa_Cygnids]:https://www.petrhoralek.com/?p=25643


[Petr_Horálek]:https://www.petrhoralek.com/#about-1
[Josef_Kujal]:https://www.instagram.com/josef.kujal/
[Tomáš_Slovinský]:https://tomasslovinsky.com/#about
[Mahdi_Zamani]:https://mahdizamani.com/

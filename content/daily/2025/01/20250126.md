---
title: ATLAS 彗星 ê 幾若條彗尾
date: 2025-01-26
publishdate: 2025-01-26T11:45:00+0800
tags: [彗星 C/2024 G3, G3 ATLAS 彗星, ATLAS 彗星, 彗尾, 彗核, 太陽風, 近日點, 南半球, 智利]
hero: https://apod.nasa.gov/apod/image/2501/AtlasParanal_Kurak_960.jpg
summary: 是按怎這粒彗星有遮爾濟條尾溜？
---

{{% apod %}}

- 原始文章：[The Many Tails of Comet G3 ATLAS](https://apod.nasa.gov/apod/ap250126.html)
- 影像來源 kah 版權：[Martin Mašek](https://www.fzu.cz/en/people/bc-martin-masek) ([FZU, Czech Academy of Sciences](https://www.fzu.cz/en/home)) & [Jakub Kuřák](https://www.instagram.com/jakub.kurak/)
- 你 ê APOD 生日相片：[What picture did APOD feature on your birthday?](https://apod.nasa.gov/apod/calendar/allyears.html) (post 1995)
- 台文翻譯：[An-Li Tsai][An-Li Tsai] ([TARA][TARA])

## [漢羅] ATLAS 彗星 ê 幾若條彗尾
是按怎這粒彗星有遮爾濟條尾溜？
Tī 過去 2 禮拜中，地球南半球天頂看會著 [彗星 C/2024 G3 (ATLAS 彗星)][C/2024 G3 (ATLAS)]。
伊有幾若條長長長閣足複雜 ê 尾溜。
有足濟觀測者報告講，日落了後 西方地平線附近 就看會著這粒 [引人注意][impressive] ê 彗星矣，而且毋免 [光學輔助][optical aid] 就看會著。
這張相片是 5 工前 tī [智利][Chile] [Paranal 天文台][Paranal Observatory] 天頂翕--ê，內底上無有 6 條無仝 ê 彗尾。
有遮爾濟條尾溜 ê 其中一个原因，可能是 [彗核 那 轉踅][rotating nucleus]、那 kā 塗粉 kah 氣體 [噴出來][expelled] 造成--ê。
[太陽][Sun] 複雜 ê [太陽風][solar wind] ê 推捒力，嘛有鬥相共。
[ATLAS][ATLAS] [彗星][Comet] ê 彗核 差不多有 冰山 ê 大細。
兩禮拜前，彗星 行到近日點 ê 時陣，彗核可能是 [崩去][broken up] 矣。
是講真不幸，[ATLAS 彗星][Comet ATLAS] kah 伊 ê 尾溜 tī 紲落來幾若禮拜，是愈來愈看無矣。

## [POJ] ATLAS Hūi-chheⁿ ê kúi-nā tiâu Hūi-bóe
Sī-án-chóaⁿ chit lia̍p hūi-chheⁿ ū chiah-nī chē tiâu bóe-liu?
Tī kòe-khì 2 lé-pài tiong, Tē-kiû lâm-pòaⁿ-kiû thiⁿ-téng khòaⁿ-ē-tio̍h Hūi-chheⁿ C/2024 G3 (ATLAS Hūi-chheⁿ).
I ū kúi-nā tiâu tn̂g-tn̂g-tn̂g koh chiok ho̍k-cha̍p ê bóe-liu.
Ū chiok chē koan-chhek-chiá pò-kò kóng, ji̍t-lo̍h liáu-āu se-hong tē-pêng-sòaⁿ hù-kīn tō khòaⁿ-ē-tio̍h chit lia̍p ín-lâng-chù-ì ê hūi-chheⁿ--ah, jî-chhiáⁿ m̄-bián kng-ha̍k hú-chō͘ tō khòaⁿ-ē-tio̍h.
Chit-tiuⁿ siòng-phìⁿ sī 5 kang chêng tī Tì-lī Paranal thian-bûn-tâi thiⁿ-téng hip--ê, lāi-té siōng-bô ū 6 tiâu bô-kâng ê hūi-bóe.
Ū chiah-nī chē tiâu bóe-liu ê kî-tiong chi̍t-ê goân-in, khó-lêng sī hūi-he̍k ná tńg-se̍h, ná kā thô͘-hún kah khì-thé phùn--chhut-lâi chō-sêng--ê.
Thài-iông ho̍k-cha̍p ê thài-iông-hong ê thui-sak-le̍k, mā ū tàu-saⁿ-kāng.
ATLAS Hūi-chheⁿ ê hūi-he̍k chha-put-to ū peng-soaⁿ ê tōa-sè.
Nn̄g lé-pài chêng, hūi-chheⁿ kiâⁿ kàu kīn-ji̍t-tiám ê sî-chūn, hūi-he̍k khó-lêng sī pang--khì--ah.
Sī-kóng chin put-hēng, ATLAS Hūi-chheⁿ kah i ê bóe-liu tī sòa-lo̍h-lâi kúi-nā lé-pài, sī lú-lâi-lú khòaⁿ-bô--ah.

## [KIP] ATLAS Huī-tshenn ê kuí-nā tiâu Huī-bué
Sī-án-tsuánn tsit lia̍p huī-tshenn ū tsiah-nī tsē tiâu bué-liu?
Tī kuè-khì 2 lé-pài tiong, Tē-kiû lâm-puànn-kiû thinn-tíng khuànn-ē-tio̍h Huī-tshenn C/2024 G3 (ATLAS Huī-tshenn).
I ū kuí-nā tiâu tn̂g-tn̂g-tn̂g koh tsiok ho̍k-tsa̍p ê bué-liu.
Ū tsiok tsē kuan-tshik-tsiá pò-kò kóng, ji̍t-lo̍h liáu-āu se-hong tē-pîng-suànn hù-kīn tō khuànn-ē-tio̍h tsit lia̍p ín-lâng-tsù-ì ê huī-tshenn--ah, jî-tshiánn m̄-bián kng-ha̍k hú-tsōo tō khuànn-ē-tio̍h.
Tsit-tiunn siòng-phìnn sī 5 kang tsîng tī Tì-lī Paranal thian-bûn-tâi thinn-tíng hip--ê, lāi-té siōng-bô ū 6 tiâu bô-kâng ê huī-bué.
Ū tsiah-nī tsē tiâu bué-liu ê kî-tiong tsi̍t-ê guân-in, khó-lîng sī huī-hi̍k ná tńg-se̍h, ná kā thôo-hún kah khì-thé phùn--tshut-lâi tsō-sîng--ê.
Thài-iông ho̍k-tsa̍p ê thài-iông-hong ê thui-sak-li̍k, mā ū tàu-sann-kāng.
ATLAS Huī-tshenn ê huī-hi̍k tsha-put-to ū ping-suann ê tuā-sè.
Nn̄g lé-pài tsîng, huī-tshenn kiânn kàu kīn-ji̍t-tiám ê sî-tsūn, huī-hi̍k khó-lîng sī pang--khì--ah.
Sī-kóng tsin put-hīng, ATLAS Huī-tshenn kah i ê bué-liu tī suà-lo̍h-lâi kuí-nā lé-pài, sī lú-lâi-lú khuànn-bô--ah.

## [English] The Many Tails of Comet G3 ATLAS
Why does this comet have so many tails?
[C/2024 G3 (ATLAS)][C/2024 G3 (ATLAS)] has developed several long and intricate tails visible from Earth's southern hemisphere over the past two weeks.
Many observers reported seeing the [impressive][impressive] comet without any [optical aid][optical aid] above the western horizon just after sunset.
At least six different tails appear in the featured image captured five days ago from the dark skies above [Paranal Observatory][Paranal Observatory] in [Chile][Chile].
One possible cause for the multiple tails is dust and gas being [expelled][expelled] from the comet's [rotating nucleus][rotating nucleus].
The outward push of the [Sun][Sun]'s complex [solar wind][solar wind] may also play a role.
The huge iceberg-like nucleus of [Comet][Comet] [ATLAS][ATLAS] appears to have [broken up][broken up] near its closest approach to the Sun two weeks ago.
Unfortunately, [Comet ATLAS][Comet ATLAS] and its tails are expected to fade significantly over the coming weeks.

## 詞彙學習
|漢羅|POJ|KIP|華語|English|
|-|-|-|-|-|
| G3 ATLAS 彗星 | G sam ATLAS Hūi-chheⁿ | G sam ATLAS Huī-tshenn | G3 阿特拉斯彗星 | G3 Comet ATLAS |
| 彗星 C/2024 G3 | Hūi-chheⁿ C jī-khòng-jī-sù G sam | Huī-tshenn C jī-khòng-jī-sù G sam | 彗星 C/2024 G3 | Comet C/2024 G3 |
| 彗尾 | hūi-bóe | huī-bué | 彗尾 | tail |
| 彗核 | hūi-he̍k | huī-hi̍k | 彗核 | comet nucleus |
| 太陽風 | thài-iông-hong | thài-iông-hong | 太陽風 | solar wind |
| 近日點| kīn-ji̍t-tiám | kīn-ji̍t-tiám | 近日點 | perihelion |
| 南半球 | lâm-pòaⁿ-kiû | lâm-puànn-kiû | 南半球 | southern hemisphere |
| 智利 | Tì-lī | Tì-lī | 智利 | Chile |

{{% /apod %}}
[An-Li Tsai]: mailto:thianbun.taigi@gmail.com
[TARA]: https://www.astro.ncu.edu.tw/taova/index.php/tara-trip/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[C/2024 G3 (ATLAS)]:https://en.wikipedia.org/wiki/C/2024_G3_(ATLAS)
[impressive]:https://www.reddit.com/media?url=https%3A%2F%2Fpreview.redd.it%2Fgfkvsovdq4l21.jpg%3Fwidth%3D640%26crop%3Dsmart%26auto%3Dwebp%26s%3Dd24871a13ae2249f7681f845e63e636098a85c84
[optical aid]:https://apod.nasa.gov/apod/ap250124.html
[Paranal Observatory]:https://youtu.be/k_LwlwJWZN0
[Chile]:https://en.wikipedia.org/wiki/Chile
[expelled]:https://apod.nasa.gov/apod/ap151118.html
[rotating nucleus]:https://apod.nasa.gov/apod/ap960414.html
[Sun]:https://science.nasa.gov/sun/
[solar wind]:https://science.nasa.gov/learn/heat/resource/solar-wind-across-our-solar-system-infographic/
[Comet]:https://science.nasa.gov/solar-system/comets/facts/
[ATLAS]:https://atlas.fallingstar.com/
[broken up]:https://skyandtelescope.org/uncategorized/comet-atlas-caught-in-the-act-of-disintegration/
[Comet ATLAS]:https://theskylive.com/c2024g3-info

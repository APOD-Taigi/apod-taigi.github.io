---
title: 烏拉圭 天頂 ê ATLAS 彗星 G3
date: 2025-01-28
publishdate: 2025-01-28T11:45:00+0800
tags: [彗星 C/2024 G3, G3 ATLAS 彗星, ATLAS 彗星, 彗核, 塗粉尾溜, 彗尾, 南半球, 烏拉圭]
hero: https://apod.nasa.gov/apod/fap/image/2501/AtlasFields_Salazar_1080.jpg
summary: 彗星有當時仔會變大粒。
---

{{% apod %}}

- 原始文章：[Comet G3 ATLAS over Uruguay ](https://apod.nasa.gov/apod/ap250128.html)
- 影像來源 kah 版權：[Mauricio Salazar](https://www.instagram.com/astropolo_/)
- 天文相簿：[Comet ATLAS (G3)](https://www.facebook.com/media/set/?set=a.600449002683681&type=3)
- 台文翻譯：[An-Li Tsai][An-Li Tsai] ([TARA][TARA])

## [漢羅] 烏拉圭 天頂 ê G3 ATLAS 彗星
彗星有當時仔會變大粒。
彗星離太陽較遠 ê 時陣，伊 ê 大細就是 [彗核][hard nucleus] ê 大細，主要 ê 成份是 冰 kah 岩石，大細差不多是 幾若公里，比 [細粒衛星][small moon] 閣較細。
毋過等伊 [倚近太陽][nearing the Sun] ê 時陣，[彗核][nucleus] 就會 [噴出薄薄 ê 彗尾，主要 ê 成份 是 塗粉 kah 氣體][eject dust and gas]，長度可能會 [拖甲足長--ê][enormous length]，甚至超過 [地球][Earth] 到 [太陽][Sun] ê 距離。
相片內底 ê 彗星 C/2024 G3 (ATLAS 彗星) 有一條 [反射日光 ê 塗粉尾溜][tail of sunlight-reflecting dust] kah 拖甲足長 ê 發光氣體尾溜，長度是比 [月娘][moon] ê 直徑大幾若倍。
[Kha-mé-lah 長時間感光翕出來 ê 相片][long duration camera image] 是比目睭直接看 [猶閣較壯觀][even larger]。
[這張相片][featured image] 是一个禮拜前 tī [烏拉圭][Uruguay] [San Jose][San Jose] ê [Sierras de Mahoma][Sierras de Mahoma] 翕--ê ATLAS 彗星。
[G3 ATLAS 彗星][Comet G3 ATLAS] [捌 tī 地球南半球天頂足引人注意--ê][prominent in the sunset skies of Earth's southern hemisphere,]，毋過伊這馬離太陽愈來愈遠，已經 [愈來愈暗][now fading] 矣，伊 ê 彗尾嘛愈來愈看袂著矣。

## [POJ] O͘-la-kui thiⁿ-téng ê G3 ATLAS Hūi-chheⁿ
Hūi-chheⁿ ū-tang-sî-á ē piàn tōa-lia̍p.
Hūi-chheⁿ lī Thài-iông khah hn̄g ê sî-chūn, i ê tōa-sè tio̍h-sī hūi-he̍k ê tōa-sè, chú-iàu ê sêng-hūn sī peng kah gâm-chio̍h, tōa-sè chha-put-to sī kúi-nā kong-lí, pí sè-lia̍p ūi-chheⁿ koh-khah sè.
M̄-koh tán i óa-kīn Thài-iông ê sî-chūn, hūi-he̍k tō ē phùn-chhut po̍h-po̍h ê hūi-bóe, chú-iàu ê sêng-hūn sī thô͘-hún kah khì-thé, tn̂g-tō͘ khó-lêng ē thoa kah chiok tn̂g--ê, sīm-chì chhiau-kòe Tē-kiû kàu Thài-iông ê kī-lî.
Siòng-phìⁿ lāi-té ê Hūi-chheⁿ C/2024 G3 (ATLAS Hūi-chheⁿ) ū chi̍t tiâu hoán-siā ji̍t-kng ê thô͘-hún bóe-liu kah thoa kah chiok tn̂g ê hoat-kng khì-thé bóe-liu, tn̂g-tō͘ sī pí goe̍h-niû ê ti̍t-kèng tōa kúi-lō pōe.
Kha-mé-lah tn̂g sî-kan kám-kng hip--chhut-lâi ê siòng-phìⁿ sī pí ba̍k-chiu ti̍t-chiap khòaⁿ iah koh-khah chòng-koan.
Chit-tiuⁿ siòng-phìⁿ sī chi̍t-ê lé-pài chêng tī O͘-la-kui San Jose ê Sierras de Mahoma hip--ê ATLAS Hūi-chheⁿ.
G3 ATLAS Hūi-chheⁿ bat tī Tē-kiû lâm-pòaⁿ kiû thiⁿ-téng chiok ín-lâng chù-ì--ê, m̄-koh i chit-má lī Thài-iông lú-lâi-lú hn̄g, í-keng lú-lâi-lú àm--ah, i ê hūi-bóe mā lú-lâi-lú khòaⁿ bē tio̍h--ah.

## [KIP] Oo-la-kui thinn-tíng ê G3 ATLAS Huī-tshenn
Huī-tshenn ū-tang-sî-á ē piàn tuā-lia̍p.
Huī-tshenn lī Thài-iông khah hn̄g ê sî-tsūn, i ê tuā-sè tio̍h-sī huī-hi̍k ê tuā-sè, tsú-iàu ê sîng-hūn sī ping kah gâm-tsio̍h, tuā-sè tsha-put-to sī kuí-nā kong-lí, pí sè-lia̍p uī-tshenn koh-khah sè.
M̄-koh tán i uá-kīn Thài-iông ê sî-tsūn, huī-hi̍k tō ē phùn-tshut po̍h-po̍h ê huī-bué, tsú-iàu ê sîng-hūn sī thôo-hún kah khì-thé, tn̂g-tōo khó-lîng ē thua kah tsiok tn̂g--ê, sīm-tsì tshiau-kuè Tē-kiû kàu Thài-iông ê kī-lî.
Siòng-phìnn lāi-té ê Huī-tshenn C/2024 G3 (ATLAS Huī-tshenn) ū tsi̍t tiâu huán-siā ji̍t-kng ê thôo-hún bué-liu kah thua kah tsiok tn̂g ê huat-kng khì-thé bué-liu, tn̂g-tōo sī pí gue̍h-niû ê ti̍t-kìng tuā kuí-lō puē.
Kha-mé-lah tn̂g sî-kan kám-kng hip--tshut-lâi ê siòng-phìnn sī pí ba̍k-tsiu ti̍t-tsiap khuànn iah koh-khah tsòng-kuan.
Tsit-tiunn siòng-phìnn sī tsi̍t-ê lé-pài tsîng tī Oo-la-kui San Jose ê Sierras de Mahoma hip--ê ATLAS Huī-tshenn.
G3 ATLAS Huī-tshenn bat tī Tē-kiû lâm-puànn kiû thinn-tíng tsiok ín-lâng tsù-ì--ê, m̄-koh i tsit-má lī Thài-iông lú-lâi-lú hn̄g, í-king lú-lâi-lú àm--ah, i ê huī-bué mā lú-lâi-lú khuànn bē tio̍h--ah.

## [English] Comet G3 ATLAS over Uruguay
Comets can be huge.
When far from the Sun, a comet's size usually refers to its [hard nucleus][hard nucleus] of ice and rock, which typically spans a few kilometers -- smaller than even a [small moon][small moon].
When [nearing the Sun][nearing the Sun], however, this [nucleus][nucleus] can [eject dust and gas][eject dust and gas] and leave a thin tail that can spread to an [enormous length][enormous length] -- even greater than the distance between the [Earth][Earth] and the [Sun][Sun].
Pictured, C/2024 G3 (ATLAS) sports a [tail of sunlight-reflecting dust][tail of sunlight-reflecting dust] and glowing gas that spans several times the apparent size of a full [moon][moon], appearing [even larger][even larger] on [long duration camera image][long duration camera image]s than to the unaided eye.
The [featured image][featured image] shows impressive Comet ATLAS over trees and a grass field in [Sierras de Mahoma][Sierras de Mahoma], [San Jose][San Jose], [Uruguay][Uruguay] about a week ago.
After being [prominent in the sunset skies of Earth's southern hemisphere,][prominent in the sunset skies of Earth's southern hemisphere,] [Comet G3 ATLAS][Comet G3 ATLAS] is [now fading][now fading] as it moves away from the Sun, making its impressive tails increasingly hard to see.

## 詞彙學習
|漢羅|POJ|KIP|華語|English|
|-|-|-|-|-|
| G3 ATLAS 彗星 | G sam ATLAS Hūi-chheⁿ | G sam ATLAS Huī-tshenn | G3 阿特拉斯彗星 | G3 Comet ATLAS |
| 彗星 C/2024 G3 | Hūi-chheⁿ C jī-khòng-jī-sù G sam | Huī-tshenn C jī-khòng-jī-sù G sam | 彗星 C/2024 G3 | Comet C/2024 G3 |
| 彗尾 | hūi-bóe | huī-bué | 彗尾 | tail |
| 彗核 | hūi-he̍k | huī-hi̍k | 彗核 | comet nucleus |
| 南半球 | lâm-pòaⁿ-kiû | lâm-puànn-kiû | 南半球 | southern hemisphere |
| 塗粉尾溜 | thô͘-hún bóe-liu | thôo-hún bué-liu | 灰塵尾 | dust tail |
| 烏拉圭 | O͘-la-kui | Oo-la-kui | 烏拉圭 | Uruguay |

{{% /apod %}}
[An-Li Tsai]: mailto:thianbun.taigi@gmail.com
[TARA]: https://www.astro.ncu.edu.tw/taova/index.php/tara-trip/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[hard nucleus]:https://apod.nasa.gov/apod/ap160202.html
[small moon]:https://apod.nasa.gov/apod/ap240907.html
[nearing the Sun]:https://www.esa.int/Science_Exploration/Space_Science/Sungrazer_comets
[nucleus]:https://www.cometcampaign.org/files/images/comets_spacecraft.jpg
[eject dust and gas]:https://apod.nasa.gov/apod/ap151118.html
[enormous length]:https://apod.nasa.gov/apod/ap241006.html
[Earth]:https://earthobservatory.nasa.gov/
[Sun]:https://science.nasa.gov/sun/
[tail of sunlight-reflecting dust]:https://astronomy.swin.edu.au/cosmos/*/Cometary+Dust+Tail
[moon]:https://apod.nasa.gov/apod/ap120205.html
[even larger]:https://www.reddit.com/r/photoshopbattles/comments/4hase2/psbattle_shocked_cat/
[long duration camera image]:https://apod.nasa.gov/apod/ap240131.html
[featured image]:https://www.instagram.com/p/DFMBN5sgk3K/
[Sierras de Mahoma]:https://youtu.be/3j-2hr1WC_k
[San Jose]:https://www.youtube.com/shorts/Q3gIT1i1n3E
[Uruguay]:https://en.wikipedia.org/wiki/Uruguay
[prominent in the sunset skies of Earth's southern hemisphere,]:https://apod.nasa.gov/apod/ap250124.html
[Comet G3 ATLAS]:https://en.wikipedia.org/wiki/C/2024_G3_(ATLAS)
[now fading]:https://theskylive.com/c2024g3-info

---
title: 成對 ê 月食 kah 日食
date: 2025-01-03
publishdate: 2025-01-03T11:45:00+0800
tags: [月食, 日食, 日全食, 日環食, 日偏食, 月全食, 月偏食, 偏食, 全食, 環食, 月圓, 新月, 月相, 食季, 縮時攝影, 復活島]
hero: https://apod.nasa.gov/apod/image/2501/APODEclipsePair1024.jpg
summary: 月食 kah 日食 定定是一對--ê。
---

{{% apod %}}

- 原始文章：[Eclipse Pair](https://apod.nasa.gov/apod/ap250103.html)
- 影像來源 kah [版權][copyright]：[Josh Dury](https://www.joshduryphoto-media.com/)
- 台文翻譯：[An-Li Tsai][An-Li Tsai] ([TARA][TARA])

## [漢羅] 成對 ê 月食 kah 日食
[月食 kah 日食 定定是一對--ê][Eclipses tend to come in pairs.]。
一年會出現兩擺食週期，一擺差不多 34 工。
日頭、月娘、地球會行做仝一逝。
月圓 kah 新月 ê [月相][phases of the Moon] 會差 14 工較加，分別對應著 月食 kah 日食 出現 ê 時期。
毋過較罕得拄著 ê 是，tī 仝一个食季內，新月 kah 月圓 彼陣，日頭、月娘、地球 ê 排列攏排欲仝一逝。
按呢就會造成成對 ê 日全食 kah 月全食，抑是 日環食 kah 月全食。
而且，偏食嘛是食季中 會拄著--ê。
實際上，2024 年上尾一擺食季就有這款食對：9 月 18 ê [月偏食][partial lunar eclipse] kah 10 月 2 號 ê [日環食][annular solar eclipse]。
這幅縮時攝影組合影像，分別是 tī 英國（倒爿彼張）kah [復活島][Rapa Nui]（正爿彼張）翕--ê。
[2025 年 ê 食季][2025 eclipse seasons] 會出現 tī 3 月 14 ê 月全食 kah 3 月 29 ê 日偏食 按呢一對。
另外閣有一對會是 9 月 8 號 ê 月全食 kah 9 月 21 ê 日偏食。

## [POJ] Sêng-tùi ê Goe̍h-si̍t kah Ji̍t-si̍t
Goe̍h-si̍t kah Ji̍t-si̍t tiāⁿ-tiāⁿ sī chi̍t-tùi--ê.
Chi̍t-nî ē chhut-hiān nn̄g pái si̍t chiu-kî, chi̍t-pái chha-put-to 34 kang.
Ji̍t-thâu, Goe̍h-niû, Tē-kiû ē kiâⁿ chò kāng chi̍t-chōa.
Goe̍h-îⁿ kah Sin-goe̍h ê goe̍h-siòng ē chha 14 kang khah-ke, hun-pia̍t tùi-èng tio̍h Goe̍h-si̍t kah Ji̍t-si̍t chhut-hiān ê sî-kî.
M̄-koh khah hán-tit tú-tio̍h ê sī, tī kāng chi̍t-ê si̍t-kùi lāi,Sin-goe̍h kah Goe̍h-îⁿ hit-chūn, ji̍t-thâu, goe̍h-niû, Tē-kiû ê pâi-lia̍t lóng pâi beh kāng chi̍t-chōa.
Án-ne tiō ē chō-sêng sêng-tùi ê Ji̍t-choân-si̍t kah Goe̍h-choân-si̍t, a̍h-sī Ji̍t-khoân-si̍t kah Goe̍h-choân-si̍t.
Jî-chhiáⁿ, phian-si̍t mā-sī si̍t-kùi tiong ē tú-tio̍h--ê.
Si̍t-chè-siōng, 2024 nî siōng-bóe chi̍t-pái si̍t-kùi tō ū chit-khoán si̍t-tùi: 9 goe̍h 18 ê Goe̍h-phian-si̍t kah 10 goe̍h 2 hō ê Ji̍t-khoân-si̍t.
Chit pak sok-sî liap-iáⁿ cho͘-ha̍p iáⁿ-siōng, hun-pia̍t sī tī Eng-kok (tò-pêng hit-tiuⁿ) kah Ho̍k-hoa̍t-tó (chiàⁿ-pêng hit-tiuⁿ) hip--ê.
2025 nî ê si̍t-kùi ē chhut-hiān tī 3 goe̍h 14 ê Goe̍h-choân-si̍t kah 3 goe̍h 29 ê Ji̍t-phian-si̍t án-ne chi̍t-tùi.
Lēng-gōa koh-ū chi̍t-tùi ē sī 9 goe̍h 8 hō ê Goe̍h-choân-si̍t kah 9 goe̍h 21 ê Ji̍t-phian-si̍t.

## [KIP] Sîng-tuì ê Gue̍h-si̍t kah Ji̍t-si̍t
Gue̍h-si̍t kah Ji̍t-si̍t tiānn-tiānn sī tsi̍t-tuì--ê.
Tsi̍t-nî ē tshut-hiān nn̄g pái si̍t tsiu-kî, tsi̍t-pái tsha-put-to 34 kang.
Ji̍t-thâu, Gue̍h-niû, Tē-kiû ē kiânn tsò kāng tsi̍t-tsuā.
Gue̍h-înn kah Sin-gue̍h ê gue̍h-siòng  ē tsha 14 kang khah-ke, hun-pia̍t tuì-ìng tio̍h Gue̍h-si̍t kah Ji̍t-si̍t tshut-hiān ê sî-kî.
M̄-koh khah hán-tit tú-tio̍h ê sī, tī kāng tsi̍t-ê si̍t-kuì lāi,Sin-gue̍h kah Gue̍h-înn hit-tsūn, ji̍t-thâu, gue̍h-niû, Tē-kiû ê pâi-lia̍t lóng pâi beh kāng tsi̍t-tsuā.
Án-ne tiō ē tsō-sîng sîng-tuì ê Ji̍t-tsuân-si̍t kah Gue̍h-tsuân-si̍t, a̍h-sī Ji̍t-khuân-si̍t kah Gue̍h-tsuân-si̍t.
Jî-tshiánn, phian-si̍t mā-sī si̍t-kuì tiong ē tú-tio̍h--ê.
Si̍t-tsè-siōng, 2024 nî siōng-bué tsi̍t-pái si̍t-kuì tō ū tsit-khuán si̍t-tuì: 9 gue̍h 18 ê Gue̍h-phian-si̍t kah 10 gue̍h 2 hō ê Ji̍t-khuân-si̍t.
Tsit pak sok-sî liap-iánn tsoo-ha̍p iánn-siōng, hun-pia̍t sī tī Ing-kok (tò-pîng hit-tiunn) kah Ho̍k-hoa̍t-tó (tsiànn-pîng hit-tiunn) hip--ê.
2025 nî ê si̍t-kuì ē tshut-hiān tī 3 gue̍h 14 ê Gue̍h-tsuân-si̍t kah 3 gue̍h 29 ê Ji̍t-phian-si̍t án-ne tsi̍t-tuì.
Līng-guā koh-ū tsi̍t-tuì ē sī 9 gue̍h 8 hō ê Gue̍h-tsuân-si̍t kah 9 gue̍h 21 ê Ji̍t-phian-si̍t.

## [English] Eclipse Pair
[Eclipses tend to come in pairs.][Eclipses tend to come in pairs.] 
Twice a year, during an eclipse season that lasts about 34 days, Sun, Moon, and Earth can nearly align.
Then the full and new [phases of the Moon][phases of the Moon], separated by just over 14 days, create a lunar and a solar eclipse.
But only rarely is the alignment at both new moon and full moon phases during a single eclipse season close enough to produce a pair with both total (or a total and an annular) lunar and solar eclipses.
More often, partial eclipses are part of any eclipse season.
In fact, the last eclipse season of 2024 produced this fortnight-separated eclipse pair: a [partial lunar eclipse][partial lunar eclipse] on 18 September and an [annular solar eclipse][annular solar eclipse] on 2 October.
The time-lapse composite images were captured from Somerset, UK (left) and [Rapa Nui][Rapa Nui] planet Earth.
The [2025 eclipse seasons][2025 eclipse seasons] will see a total lunar eclipse on 14 March paired with a partial solar eclipse on 29 March, and a total lunar eclipse on 8 September followed by a partial solar eclipse on 21 September.

## 詞彙學習
|漢羅|POJ|KIP|華語|English|
|-|-|-|-|-|
| 日食 | ji̍t-si̍t | ji̍t-si̍t | 日食 | solar eclipse |
| 月食 | goe̍h-si̍t | gue̍h-si̍t | 月食 | lunar eclipse |
| 全食 | choân-si̍t | tsuân-si̍t | 全食 | total eclipse |
| 環食 | khoân-si̍t | khuân-si̍t | 環食 | annular eclipse |
| 偏食 | phian-si̍t | phian-si̍t | 環食 | partial eclipse |
| 日偏食 | ji̍t-phian-si̍t | ji̍t-phian-si̍t | 日偏食 | partial solar eclipse |
| 日全食 | ji̍t-choân-si̍t | ji̍t-tsuân-si̍t | 日全食 | total solar eclipse |
| 日環食 | ji̍t-khoân-si̍t | ji̍t-khuân-si̍t | 日環食 | annular eclipse |
| 日偏食 | ji̍t-phian-si̍t | ji̍t-phian-si̍t | 日偏食 | partial eclipse |
| 月全食 | goe̍h-choân-si̍t | gue̍h-tsuân-si̍t | 月全食 | total lunar eclipse |
| 月偏食 | goe̍h-phian-si̍t | gue̍h-phian-si̍t | 月偏食 | partial lunar eclipse |
| 月圓 | goe̍h-îⁿ | gue̍h-înn | 滿月 | full moon |
| 新月 | sin-goe̍h | sin-gue̍h | 新月 | new moon |
| 月相 | goe̍h-siòng | gue̍h-siòng | 月相 | phase |
| 食季 | si̍t-kùi | si̍t-kuì | 食季 | eclipse season |
| 縮時攝影 | sok-sî-liap-iáⁿ | sok-sî-liap-iánn | 縮時攝影 | time-lapse |
| 復活島 | ho̍k-hoa̍t-tó  | ho̍k-hua̍t-tó | 復活島 | Rapa Nui |

{{% /apod %}}
[An-Li Tsai]: mailto:thianbun.taigi@gmail.com
[TARA]: https://www.astro.ncu.edu.tw/taova/index.php/tara-trip/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[Eclipses tend to come in pairs.]:https://earthsky.org/astronomy-essentials/may-june-2021-special-eclipse-season/
[phases of the Moon]:https://svs.gsfc.nasa.gov/4874
[partial lunar eclipse]:https://apod.nasa.gov/apod/ap240920.html
[annular solar eclipse]:https://apod.nasa.gov/apod/ap241008.html
[Rapa Nui]:https://apod.nasa.gov/apod/ap241011.html
[2025 eclipse seasons]:https://www.timeanddate.com/eclipse/2025

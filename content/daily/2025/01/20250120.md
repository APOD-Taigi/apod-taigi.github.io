---
title: ATLAS 彗星 ùi 太陽邊仔踅過
date: 2025-01-20
publishdate: 2025-01-20T11:45:00+0800
tags: [彗星 C/2024 G3, ATLAS 彗星, 水星, 近日點, SOHO 太陽太空船, LASCO C3 日冕儀, 日冕儀, 濾鏡, 彗尾, 塗粉尾溜, 離子尾溜, 南半球, 內太陽系]
hero: https://apod.nasa.gov/apod/image/2501/CometG3Perihelion_SohoLigustri_960.jpg
summary: 是按怎 彗星 ATLAS 有遮爾多彩 ê 尾溜？
---

{{% apod %}}

- 原始文章：[Comet ATLAS Rounds the Sun](https://apod.nasa.gov/apod/ap250120.html)
- 影像來源：[NASA](https://www.nasa.gov/), [SOHO Spacecraft](https://soho.nascom.nasa.gov/), [LASCO](https://lasco-www.nrl.navy.mil/) C3; 資料處理：[Rolando Ligustri](https://www.instagram.com/rolandoligustri/)
- 天文相簿：[Comet ATLAS (G3)](https://www.facebook.com/media/set/?set=a.600449002683681&type=3)
- 台文翻譯：[An-Li Tsai][An-Li Tsai] ([TARA][TARA])

## [漢羅] ATLAS 彗星 ùi 太陽邊仔踅過
是按怎 ATLAS 彗星 有遮爾多彩 ê 尾溜？
頂禮拜 彗星 [C/2024 G3 (ATLAS 彗星)][Comet C/2024 G3 (ATLAS)] 行到 [太陽][Sun] 近日點，來到 [水星][Mercury] 軌道內底，變甲 [足光--ê][dramatically]。
是講真不幸，彗星 kah 太陽 ê 視角度傷倚矣，[人類][human] ê 目睭真歹看著。
毋過 NASA ê [SOHO 太陽太空船][SOHO spacecraft] 有看著。
相片是 SOHO 太陽太空船 ê [LASCO][LASCO] C3 日冕儀 翕--ê [ATLAS 彗星][Comet ATLAS 1]，是幾若塊無仝色 ê 濾鏡翕出來 ê 組合相片。
咱會當看著幾若條彗尾，中央彼條白色尾溜是 反射日光 ê [塗粉尾溜][dust]。
紅色、藍色、kah 青色尾溜 應該是 [離子尾溜][ion tails]，in ê 色光是 彗星 內底 ê 特定氣體 去予太陽能量激發、發光、[噴出來--ê][ejected]。
目前 [ATLAS 彗星][Comet ATLAS 2] ê [長尾溜][long tails] 出現 tī 南半球天頂，毋過等伊沓沓仔飛離開 [內太陽系][inner Solar System] 了後，就會愈來愈暗矣。

## [POJ] ATLAS Hūi-chheⁿ ùi Thài-iông piⁿ-á se̍h--kòe
Sī-án-chóaⁿ ATLAS Hūi-chheⁿ ū chiah-nī to-chhái ê bóe-liu?
Téng-lé-pài Hūi-chheⁿ C/2024 G3 (ATLAS Hūi-chheⁿ) kiâⁿ kàu Thài-iông kīn-ji̍t-tiám, lâi-kàu Chúi-chheⁿ kúi-tō lāi-té, piàn-kah chiok kng--ê.
Sī-kóng chin put-hēng, hūi-chheⁿ kah Thài-iông ê sī-kak-tō͘ siuⁿ óa--ah, jîn-lūi ê ba̍k-chiu chin pháiⁿ khòaⁿ-tio̍h.
M̄-koh NASA ê SOHO Thài-iông Thài-khong-chûn ū khòaⁿ--tio̍h.
Siòng-phìⁿ sī SOHO Thài-iông Thài-khong-chûn ê LASCO C3 ji̍t-bián-gî hip--ê ATLAS Hūi-chheⁿ, sī kúi-nā tè bô-kâng sek ê lū-kiàⁿ hip--chhut-lâi ê cho͘-ha̍p siòng-phìⁿ.
Lán ē-tàng khòaⁿ-tio̍h kúi-nā tiâu hūi bóe, tiong-ng hit tiâu pe̍h-sek bóe-liu sī hoán-siā ji̍t-kng ê thô͘-hún bóe-liu.
Âng-sek, nâ-sek, kah chheⁿ-sek bóe-liu èng-kai sī lī-chú bóe-liu, in ê sek-kng sī hūi-chheⁿ lāi-té ê te̍k-tēng khì-thé khì hō͘ Thài-iông lêng-liōng kek-hoat, hoat-kng, phùn--chhut-lâi--ê.
Bo̍k-chiân ATLAS Hūi-chheⁿ ê tn̂g bóe-liu chhut-hiān tī lâm-pòaⁿ-kiû thiⁿ-téng, m̄-koh tán i tau̍h-tau̍h-á poe lī-khui Lōe Thài-iông-hē liáu-āu, tō ē lú-lâi-lú àm--ah.

## [KIP] ATLAS Huī-tshenn uì Thài-iông pinn-á se̍h--kuè
Sī-án-tsuánn ATLAS Huī-tshenn ū tsiah-nī to-tshái ê bué-liu?
Tíng-lé-pài Huī-tshenn C/2024 G3 (ATLAS Huī-tshenn) kiânn kàu Thài-iông kīn-ji̍t-tiám, lâi-kàu Tsuí-tshenn kuí-tō lāi-té, piàn-kah tsiok kng--ê.
Sī-kóng tsin put-hīng, huī-tshenn kah Thài-iông ê sī-kak-tōo siunn uá--ah, jîn-luī ê ba̍k-tsiu tsin pháiⁿ khuànn-tio̍h.
M̄-koh NASA ê SOHO Thài-iông Thài-khong-tsûn ū khuànn--tio̍h.
Siòng-phìnn sī SOHO Thài-iông Thài-khong-tsûn ê LASCO C3 ji̍t-bián-gî hip--ê ATLAS Huī-tshenn, sī kuí-nā tè bô-kâng sik ê lū-kiànn hip--tshut-lâi ê tsoo-ha̍p siòng-phìnn.
Lán ē-tàng khuànn-tio̍h kuí-nā tiâu huī bué, tiong-ng hit tiâu pe̍h-sik bué-liu sī huán-siā ji̍t-kng ê thôo-hún bué-liu.
Âng-sik, nâ-sik, kah tshenn-sik bué-liu ìng-kai sī lī-tsú bué-liu, in ê sik-kng sī huī-tshenn lāi-té ê ti̍k-tīng khì-thé khì hōo Thài-iông lîng-liōng kik-huat, huat-kng, phùn--tshut-lâi--ê.
Bo̍k-tsiân ATLAS Huī-tshenn ê tn̂g bué-liu tshut-hiān tī lâm-puànn-kiû thinn-tíng, m̄-koh tán i ta̍uh-ta̍uh-á pue lī-khui Luē Thài-iông-hē liáu-āu, tō ē lú-lâi-lú àm--ah.

## [English] Comet ATLAS Rounds the Sun
Why does Comet ATLAS have such colorful tails?
Last week [Comet C/2024 G3 (ATLAS)][Comet C/2024 G3 (ATLAS)] passed its closest to the [Sun][Sun] -- well inside the orbit of [Mercury][Mercury] -- and brightened [dramatically][dramatically].
Unfortunately, the comet was then so angularly near the Sun that it was very hard for [human][human]s to see.
But NASA's [SOHO spacecraft][SOHO spacecraft] saw it.
Pictured is a SOHO ([LASCO][LASCO] C3) image of [Comet ATLAS][Comet ATLAS 1] that is a composite of several different color filters.
Of the several tails visible, the central white tails are likely made of [dust][dust] and just reflecting back sunlight.
The red, blue, and green tails are likely [ion tails][ion tails] with their colors dominated by light emitted by specific gases that were [ejected][ejected] from the comet and energized by the Sun.
Currently, [Comet ATLAS][Comet ATLAS 2] is showing [long tails][long tails] in southern skies but fading as it moves out of the [inner Solar System][inner Solar System].

## 詞彙學習
|漢羅|POJ|KIP|華語|English|
|-|-|-|-|-|
| 彗星 C/2024 G3 | Hūi-chheⁿ C jī-khòng-jī-sù G sam | Huī-tshenn C jī-khòng-jī-sù G sam | 彗星 C/2024 G3 | Comet C/2024 G3 |
| ATLAS 彗星 | ATLAS Hūi-chheⁿ | ATLAS Huī-tshenn | 阿特拉斯彗星 | Comet ATLAS |
| 近日點 | kīn-ji̍t-tiám | kīn-ji̍t-tiám | 近日點 | perihelion |
| 塗粉尾溜 | thô͘-hún bóe-liu | thôo-hún bué-liu | 灰塵尾 | dust tail |
| 離子尾溜 | lī-chú bóe-liu | lī-tsú bué-liu | 離子尾 | ion tail |
| 彗尾 | hūi-bóe | huī-bué | 彗尾 | tail |
| 內太陽系 | Lōe Thài-iông-hē | Luē Thài-iông-hē | 內太陽系 | inner Solar System |
| 內太陽系 | Lāi Thài-iông-hē | Lāi Thài-iông-hē | 內太陽系 | inner Solar System |
| 水星 | Chúi-chheⁿ | Chuí-tshenn | 水星 | Mercury |
| SOHO 太陽太空船 | SOHO Thài-iông Thài-khong-chûn | SOHO Thài-iông Thài-khong-tsûn | SOHO 太陽太空船 | SOHO spacecraft |
| 日冕儀 | ji̍t-bián-gî | ji̍t-bián-gî | 日冕儀 | coronagraph |
| 濾鏡 | lū-kiàⁿ | lū-kiànn | 濾鏡 | filters |
| 南半球 | lâm-pòaⁿ-kiû | lâm-puànn-kiû | 南半球 | southern hemisphere |

{{% /apod %}}
[An-Li Tsai]: mailto:thianbun.taigi@gmail.com
[TARA]: https://www.astro.ncu.edu.tw/taova/index.php/tara-trip/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[Comet C/2024 G3 (ATLAS)]:https://en.wikipedia.org/wiki/C/2024_G3_(ATLAS)
[Sun]:https://science.nasa.gov/sun/
[Mercury]:https://apod.nasa.gov/apod/ap190428.html
[dramatically]:https://www.reddit.com/r/pics/comments/a47jhh/this_cat_is_happy_to_see_itself/#lightbox
[human]:https://apod.nasa.gov/apod/ap190818.html
[SOHO spacecraft]:https://soho.nascom.nasa.gov/about/about.html
[LASCO]:https://lasco-www.nrl.navy.mil/
[Comet ATLAS 1]:https://apod.nasa.gov/apod/ap250113.html
[dust]:https://astronomy.swin.edu.au/cosmos/*/Cometary+Dust+Tail
[ion tails]:http://www2.ess.ucla.edu/~jewitt/tail.html
[ejected]:https://apod.nasa.gov/apod/ap151118.html
[Comet ATLAS 2]:https://theskylive.com/c2024g3-info
[long tails]:https://www.facebook.com/photo.php?fbid=600057509389497
[inner Solar System]:https://science.nasa.gov/planetary-science/focus-areas/inner-solar-system/

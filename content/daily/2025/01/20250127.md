---
title: 半爿圓厝頂岩石 kah 天頂 ê 昴宿星團
date: 2025-01-27
publishdate: 2025-01-27T11:45:00+0800
tags: [昴宿星團, 星伴, 星團, 優勝美地]
hero: https://apod.nasa.gov/apod/fap/image/2501/HalfPleiades_Venkatraman_960.jpg
summary: 天頂上有名一陣恆星叫做 昴宿星團，伊是一个足光 ê 星團，咱用目睭直接就看會著。
categories: [podcast]
vocals: [阿錕]
---

{{% apod %}}

- 原始文章：[Pleiades over Half Dome](https://apod.nasa.gov/apod/ap250127.html)
- 影像來源 kah 版權：[Dheera Venkatraman](https://dheera.net/about)
- 台文翻譯：[An-Li Tsai][An-Li Tsai] ([TARA][TARA])

{{< podcast "cmgv2gcm3013a01xy7x149lo0" >}}

## [漢羅] 半爿圓厝頂岩石 kah 天頂 ê 昴宿星團
恆星是做伙生出來--ê。
天頂 上有名 ê 一陣星叫做 [昴宿星團][the Pleiades]，伊是一个 [足光 ê 星團][bright cluster]，咱用 [目睭直接][unaided eye] 就看會著。
昴宿星團離咱有 450 [光年][light years] 遠，是 1 億年前形成--ê，而且會閣活 2.5 億歲。
[咱 ê 太陽][Our Sun] 應該嘛是 ùi [星團][star cluster] 內底生出來--ê。
毋閣伊已經 45 億歲矣，伊 [誕生彼陣 ê 星伴][stellar birth companions]，早就已經無去矣。
相片內底 ê [昴宿星團][Pleiades star cluster] 就 tī 天頂。
前景是 tī [美國][USA] [加州][California] [優勝美地 國家公園][Yosemite National Park] 內底，一粒足有名 ê 岩石，叫做 [半爿圓厝頂][Half Dome 1]。
[這張相片][featured image] 是 kā 28 張翕著 ê 前景，kah 174 張翕著 ê 天星背景疊做一張。
In 攏是 tī 2019 年 10 月 ê 仝一暝，踮仝一个所在，用仝一台 kha-mé-lah 翕--ê。
天文攝影師 [事先有算好，愛開偌久時間][calculating the timing] 來翕 [昴宿星團][Pleiades] kah [半爿圓厝頂岩石][Half Dome 2]。
毋閣伊意外拄著這區咧 [失電][electrical blackout]，結果 [背景 ê 夜空][background sky] 煞規个變甲異常烏暗。

## [POJ] Pòaⁿ-pêng Îⁿ-chhù-téng giâm-chio̍h kah thiⁿ-téng ê Báu-siù-seng-thoân
Hêng-chhiⁿ sī chò-hóe seⁿ--chhut-lâi--ê.
Thiⁿ-téng siōng ū-miâ ê chi̍t-tīn chhiⁿ kiò-chò Báu-siù-seng-thoân, i sī chi̍t-ê chiok kng ê seng-thoân, lán iōng ba̍k-chiu ti̍t-chiap to̍h khòaⁿ-ē-tio̍h.
Báu-siù-seng-thoân lī lán 450 kng-nî hn̄g, sī 1 ek nî-chêng hêng-sêng--ê, jî-chhiáⁿ ē koh oa̍h 2.5 ek hòe.
Lán ê Thài-iông èng-kai mā sī ùi seng-thoân lāi-té seⁿ--chhut-lâi--ê.
M̄-koh i í-keng 45 hòe ah, i tàn-seng hit-chūn ê seng-phōaⁿ, chá to̍h í-keng bô--khì ah.
Siòng-phìⁿ lāi-té ê Báu-siù-seng-thoân to̍h tī thiⁿ-téng.
Chiân-kéng sī tī Bí-kok Ka-chiu Iu-sèng-bí-tē Kok-ka kong-hn̂g lāi-té, chi̍t-lia̍p chiok ū-miâ ê giâm-chio̍h, kiò-chò Pòaⁿ-pêng Îⁿ-chhù-téng.
Chit-tiuⁿ siòng-phìⁿ sī kā 28 tiuⁿ hip-tio̍h ê chiân-kéng, kah 174 tiuⁿ hip-tio̍h ê thiⁿ-chhiⁿ pōe-kéng tha̍h chò chi̍t-tiuⁿ.
In lóng-sī tī 2019 nî 10 goe̍h ê kâng chi̍t mê, tiàm kâng chi̍t-ê só͘-chāi, iōng kâng chi̍t-tâi kha-mé-lah hip--ê.
Thian-bûn liap-iáⁿ-su sū-sian ū sǹg hó, ài khai gōa-kú sî-kan lâi hip Báu-siù-seng-thoân kah Pòaⁿ-pêng Îⁿ-chhù-téng giâm-chio̍h.
M̄-koh i ì-gōa tú-tio̍h chit-khu leh sit-tiān, kiat-kó pōe-kéng ê iā-khong soah kui-ê piàn kah ī-siông o͘-àm.

## [KIP] Puànn-pîng ÎNN-tshù-tíng giâm-tsio̍h kah thinn-tíng ê Báu-siù-sing-thuân
Hîng-tshinn sī tsò-hué senn--tshut-lâi--ê.
Thinn-tíng siōng ū-miâ ê tsi̍t-tīn tshinn kiò-tsò Báu-siù-sing-thuân, i sī tsi̍t-ê tsiok kng ê sing-thuân, lán iōng ba̍k-tsiu ti̍t-tsiap to̍h khuànn-ē-tio̍h.
Báu-siù-sing-thuân lī lán 450 kng-nî hn̄g, sī 1 ik nî-tsîng hîng-sîng--ê, jî-tshiánn ē koh ua̍h 2.5 ik huè.
Lán ê Thài-iông ìng-kai mā sī uì sing-thuân lāi-té senn--tshut-lâi--ê.
M̄-koh i í-king 45 huè ah, i tàn-sing hit-tsūn ê sing-phuānn, tsá to̍h í-king bô--khì ah.
Siòng-phìnn lāi-té ê Báu-siù-sing-thuân to̍h tī thinn-tíng.
Tsiân-kíng sī tī Bí-kok Ka-tsiu Iu-sìng-bí-tē Kok-ka kong-hn̂g lāi-té, tsi̍t-lia̍p tsiok ū-miâ ê giâm-tsio̍h, kiò-tsò Puànn-pîng Înn-tshù-tíng.
Tsit-tiunn siòng-phìnn sī kā 28 tiunn hip-tio̍h ê tsiân-kíng, kah 174 tiunn hip-tio̍h ê thinn-tshinn puē-kíng tha̍h tsò tsi̍t-tiunn.
In lóng-sī tī 2019 nî 10 gue̍h ê kâng tsi̍t mê, tiàm kâng tsi̍t-ê sóo-tsāi, iōng kâng tsi̍t-tâi kha-mé-lah hip--ê.
Thian-bûn liap-iánn-su sū-sian ū sǹg hó, ài khai guā-kú sî-kan lâi hip Báu-siù-sing-thuân kah Puànn-pîng ÎNN-tshù-tíng giâm-tsio̍h.
M̄-koh i ì-guā tú-tio̍h tsit-khu leh sit-tiān, kiat-kó puē-kíng ê iā-khong suah kui-ê piàn kah ī-siông oo-àm.

## [English] Pleiades over Half Dome
Stars come in bunches.
The most famous bunch of stars on the sky is [the Pleiades][the Pleiades], a [bright cluster][bright cluster] that can be easily seen with the [unaided eye][unaided eye].
The Pleiades lies only about 450 [light years][light years] away, formed about 100 million years ago, and will likely last about another 250 million years.
[Our Sun][Our Sun] was likely born in a [star cluster][star cluster], but now, being about 4.5 billion years old, its [stellar birth companions][stellar birth companions] have long since dispersed.
The [Pleiades star cluster][Pleiades star cluster] is pictured over [Half Dome][Half Dome 1], a famous rock structure in [Yosemite National Park][Yosemite National Park] in [California][California], [USA][USA].
The [featured image][featured image] is a composite of 28 foreground exposures and 174 images of the stellar background, all taken from the same location and by the same camera on the same night in October 2019.
After [calculating the timing][calculating the timing] of a future juxtaposition of the [Pleiades][Pleiades] and [Half Dome][Half Dome 2], the astrophotrographer was unexpectedly rewarded by an [electrical blackout][electrical blackout], making the [background sky][background sky] unusually [dark][dark].

## 詞彙學習

|漢羅|POJ|KIP|華語|English|
|-|-|-|-|-|
|昴宿星團|Báu-siù-seng-thoân|Báu-siù-sing-thuân|昴宿星團|Pleiades|
|星伴|seng-phōaⁿ|sing-phuānn|伴星|companion star|
|星團|seng-thoân|sing-thuân|星團|star cluster|
|優勝美地|Iu-sèng-bí-tē|Iu-sìng-bí-tē|優勝美地|Yosemite|

{{% /apod %}}
[An-Li Tsai]: mailto:thianbun.taigi@gmail.com
[TARA]: https://tara.tw

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[the Pleiades]:https://apod.nasa.gov/apod/ap211124.html
[bright cluster]:https://go-astronomy.com/star-clusters.php
[unaided eye]:https://en.wikipedia.org/wiki/Naked_eye#In_astronomy
[light years]:https://spaceplace.nasa.gov/light-year/en/
[Our Sun]:https://solarsystem.nasa.gov/solar-system/sun/in-depth/
[star cluster]:https://en.wikipedia.org/wiki/Open_cluster
[stellar birth companions]:https://astronomy.com/magazine/ask-astro/2021/05/what-happened-to-the-suns-original-star-cluster
[Pleiades star cluster]:https://en.wikipedia.org/wiki/Pleiades
[Half Dome 1]:https://youtu.be/mEOkthVDha0
[Yosemite National Park]:https://en.wikipedia.org/wiki/Yosemite_National_Park
[California]:https://en.wikipedia.org/wiki/California
[USA]:https://en.wikipedia.org/wiki/United_States
[featured image]:https://dheera.net/photos/calnight/#&gid=1&pid=2
[calculating the timing]:https://media.istockphoto.com/photos/dog-as-financial-work-with-report-pens-and-calculater-on-table-dog-picture-id1165372431?k=20&m=1165372431&s=612x612&w=0&h=R-3PIrplLqu4k4lx6ynWNhW5b10Rt5dLL2rqfWExzxU=
[Pleiades]:https://apod.nasa.gov/apod/ap220405.html
[Half Dome 2]:https://en.wikipedia.org/wiki/Half_Dome
[electrical blackout]:https://en.wikipedia.org/wiki/2019_California_power_shutoffs
[background sky]:https://apod.nasa.gov/apod/ap200408.html
[dark]:https://www.darksky.org/

---
title: Ùi 國際太空站看火箭發射
date: 2025-01-05
publishdate: 2025-01-05T11:45:00+0800
tags: [國際太空站, 火箭, 縮時攝影, 露西亞, 哈薩克, 氣輝, 太空實驗室, 太空人, 補給船]
hero: https://www.youtube.com/watch?v=B1R3dTdcpSU
summary: 你敢捌看過火箭 tī 太空發射？咱會使 ùi 這个縮時攝影影片斟酌來 kā 看。這是 ùi 國際太空站面頂看著 ê 景色，有一台火箭飛到地球軌道 ê 懸度。
categories: [podcast]
vocals: [蔡老師]
---

{{% apod %}}

- 原始文章： [Rocket Launch as Seen from the International Space Station](https://apod.nasa.gov/apod/ap250105.html)
- 影片來源：[ISAA][ISAA], [NASA][NASA], [Expedition 57 Crew][Expedition 57 Crew] (ISS)
- 資料處理：[Riccardo Rossi][Riccardo Rossi] (ISAA, [AstronautiCAST][AstronautiCAST])
- 背景音樂：[Inspiring Adventure Cinematic Background][Inspiring Adventure Cinematic Background] by [Maryna][Maryna]
- 台文翻譯：[An-Li Tsai][An-Li Tsai] ([TARA][TARA])

{{< podcast "cmguf7oxv00w701ta71wz1753" >}}

## [漢羅] Ùi 國際太空站看火箭發射
你敢捌 tī 太空看過火箭發射？
咱會使 ùi [這个縮時攝影影片][the featured time-lapse video] 斟酌來 kā 看。
這是 ùi [國際太空站][International Space Station] 面頂看著 ê 景色，有一台火箭飛到地球軌道 ê 懸度。
這台 [露西亞][Russia] ê [Soyuz-FG 火箭][Soyuz-FG rocket]，是 tī 2018 年 11 月 ê 時陣，ùi [哈薩克][Kazakhstan] ê [Baikonur 太空發射中心][Baikonur Cosmodrome] 發射 ê。
伊送一台 [Progress MS-10][Progress MS-10] 模組（嘛號做 [71P][71P]）去-lih，內底是欲予國際太空站用 ê 物資。
這个 [90 秒鐘 ê 影片][90-second video] 內底（ùi 15 分鐘濃縮來 ê），倒爿下跤 看會著城市 ê 光 kah [地球看會著][visible] ê 雲。
嘛看會著大氣層內底，藍色 [氣輝層][atmospheric airglow] kah 金色 [氣輝層][atmospheric airglow]，to̍h 迒 tī 這支影片 ê 對角方向。
正爿頂懸，tī 地球後壁，閣有遠方 ê 天星。
咱會當看著火箭 ê 下節 [落轉來地球][falling back to Earth]。
頂節 ê 補給船，發射伊 ê 推進器，沓沓仔 [倚近國際太空站][close on the ISS]。
這間 [太空實驗室][space laboratory] to̍h 按呢，tī 2018 年 [慶祝][celebrated] in [成立 20 週年][20th anniversary] 矣。
蹛 tī [踅地國際太空站][Earth-orbiting ISS] ê [太空人][Astronauts]，愛進行足濟 ê 實用勤務 kah [科學實驗][numerous science experiments]。
這毋若會當擴展人類 ê 智識，嘛會當增加未來 tī [地球低層軌道][low Earth orbit] ê [商業應用][future commercial industry]。

## [POJ] Ùi Kok-chè Thài-khong-chām khòaⁿ hóe-chìⁿ hoat-siā
Lí kám bat tī thài-khong khòaⁿ-kòe hóe-chìⁿ hoat-siā?
Lán ē-sái ùi chi̍t-ê sok-sî-liap-iáⁿ iáⁿ-phìⁿ chim-chiok lâi kā khòaⁿ.
Che sī ùi Kok-chè-thài-khong-chām bīn-téng khòaⁿ-tio̍h-ê kéng-sek, ū chi̍t-tâi hóe-chìⁿ poe kàu Tē-kiû kúi-tō ê koân-tō͘.
Chit-tâi Lō͘-se-a ê Soyuz-FG hóe-chìⁿ, sī tī jī-khòng-it-pat nî cha̍p-it goe̍h ê sî-chūn, ùi Ha-sat-khek ê Baikonur Thài-khong hoat-siā-tiong-sim hoat-siā--ê.
I sàng chi̍t-tâi Progress MS-cha̍p bô͘-cho͘ (mā hō chò chhit-cha̍p-it-P) khì-lih, lāi-té sī beh hō͘ Kok-chè-thài-khong-chām iōng--ê bu̍t-chu.
Chit-ê káu-cha̍p bió-cheng ê iáⁿ-phìⁿ lāi-té (ùi cha̍p-gō͘ hun-cheng lông-sok lâi--ê), tò-pêng ē-kha khòaⁿ-ē-tio̍h siâⁿ-chhī ê kng kah Tē-kiû khòaⁿ-ē-tio̍h ê hûn.
Mā khòaⁿ-ē-tio̍h tōa-khì-chân lāi-té, nâ-sek khì-hui-chân kah kim-sek khì-hui-chân, to̍h hāⁿ tī chit-ki iáⁿ-phìⁿ ê tùi-kak hong-hiòng.
Chiàⁿ-pêng téng-koân, tī Tē-kiû āu-piah, koh-ū oán-hong ê thiⁿ-chhiⁿ.
Lán ē-tàng khòaⁿ-tio̍h hóe-chìⁿ ê ē-chat lak-tńg-lâi Tē-kiû.
Téng-chat ê pó͘-kip-chûn, hoat-siā i ê thui-chìn-khì, tau̍h-tau̍h-á óa-kīn Kok-chè-thài-khong-chām.
Chit-keng thài-khong-si̍t-giām-sek to̍h án-ne, tī jī-khòng-it-pat nî khèng-chiok in sêng-li̍p jī-cha̍p chiu-nî ah.
Tòa tī Se̍h-tē Kok-chè-thài-khong-chām ê thài-khong-jîn, ài chìn-hêng chiok-chōe ê si̍t-iōng-khîn-bū kah kho-ha̍k-si̍t-giām.
Che m̄-nā ē-tàng khok-tián jîn-lūi ê tì-sek, mā ē-tàng cheng-ka bī-lâi Tē-kiû kē-chân kúi-tō ê siong-gia̍p èng-iōng.

## [KIP] Uì Kok-tsè Thài-khong-tsām khuànn hué-tsìnn huat-siā
Lí kám bat tī thài-khong khuànn-kuè hué-tsìnn huat-siā?
Lán ē-sái uì tsi̍t-ê sok-sî-liap-iánn iánn-phìnn tsim-tsiok lâi kā khuànn.
Tse sī uì Kok-tsè-thài-khong-tsām bīn-tíng khuànn-tio̍h-ê kíng-sik, ū tsi̍t-tâi hué-tsìnn pue kàu Tē-kiû kuí-tō ê kuân-tōo.
Tsit-tâi Lōo-se-a ê Soyuz-FG hué-tsìnn, sī tī jī-khòng-it-pat nî tsa̍p-it gue̍h ê sî-tsūn, uì Ha-sat-khik ê Baikonur Thài-khong huat-siā-tiong-sim huat-siā--ê.
I sàng tsi̍t-tâi Progress MS-tsa̍p bôo-tsoo (mā hō tsò tshit-tsa̍p-it-P) khì-lih, lāi-té sī beh hōo Kok-tsè-thài-khong-tsām iōng--ê bu̍t-tsu.
Tsit-ê káu-tsa̍p bió-tsing ê iánn-phìnn lāi-té (uì tsa̍p-gōo hun-tsing lông-sok lâi--ê), tò-pîng ē-kha khuànn-ē-tio̍h siânn-tshī ê kng kah Tē-kiû khuànn-ē-tio̍h ê hûn.
Mā khuànn-ē-tio̍h tuā-khì-tsân lāi-té, nâ-sik khì-hui-tsân kah kim-sik khì-hui-tsân, to̍h hānn tī tsit-ki iánn-phìnn ê tuì-kak hong-hiòng.
Tsiànn-pîng tíng-kuân, tī Tē-kiû āu-piah, koh-ū uán-hong ê thinn-tshinn.
Lán ē-tàng khuànn-tio̍h hué-tsìnn ê ē-tsat lak-tńg-lâi Tē-kiû.
Tíng-tsat ê póo-kip-tsûn, huat-siā i ê thui-tsìn-khì, ta̍uh-ta̍uh-á uá-kīn Kok-tsè-thài-khong-tsām.
Tsit-king thài-khong-si̍t-giām-sik to̍h án-ne, tī jī-khòng-it-pat nî khìng-tsiok in sîng-li̍p jī-tsa̍p tsiu-nî ah.
Tuà tī Se̍h-tē Kok-tsè-thài-khong-tsām ê thài-khong-jîn, ài tsìn-hîng tsiok-tsuē ê si̍t-iōng-khîn-bū kah kho-ha̍k-si̍t-giām.
Tse m̄-nā ē-tàng khok-tián jîn-luī ê tì-sik, mā ē-tàng tsing-ka bī-lâi Tē-kiû kē-tsân kuí-tō ê siong-gia̍p ìng-iōng.

## [English] Rocket Launch as Seen from the International Space Station
Have you ever seen a rocket launch -- from space? A close inspection of [the featured time-lapse video][the featured time-lapse video] will reveal a rocket rising to Earth orbit as seen from the [International Space Station][International Space Station] (ISS). The [Russia][Russia]n [Soyuz-FG rocket][Soyuz-FG rocket] was launched in November 2018 from the [Baikonur Cosmodrome][Baikonur Cosmodrome] in [Kazakhstan][Kazakhstan], carrying a [Progress MS-10][Progress MS-10] (also [71P][71P]) module to bring needed supplies to the ISS. Highlights in the [90-second video][90-second video] (condensing about 15-minutes) include city lights and clouds [visible][visible] on the Earth on the lower left, blue and gold bands of [atmospheric airglow][atmospheric airglow] running diagonally across the center, and distant stars on the upper right that set behind the Earth. A lower stage can be seen [falling back to Earth][falling back to Earth] as the robotic supply ship fires its thrusters and begins to [close on the ISS][close on the ISS], a [space laboratory][space laboratory] that [celebrated][celebrated] its [20th anniversary][20th anniversary] in 2018. [Astronauts][Astronauts] who live aboard the [Earth-orbiting ISS][Earth-orbiting ISS] conduct, among more practical duties, [numerous science experiments][numerous science experiments] that expand human knowledge and enable [future commercial industry][future commercial industry] in [low Earth orbit][low Earth orbit].

## 詞彙學習
|漢羅|POJ|KIP|華語|English|
|-|-|-|-|-|
| 國際太空站 | Kok-chè-thài-khong-chām | Kok-tsè-thài-khong-tsām | 國際太空站 | International Space Station (ISS) |
| 火箭 | hóe-chìⁿ | hué-tsìnn | 火箭 | rocket |
| 縮時攝影 | sok-sî-liap-iáⁿ | sok-sî-liap-iánn | 縮時攝影 | time-lapse |
| 露西亞 | Lō͘-se-a | Lōo-se-a | 俄羅斯 | Russia |
| 哈薩克 | Ha-sat-khek | Ha-sat-khik | 哈薩克 | Kazakhstan |
| 太空發射中心 | Thài-khong hoat-siā-tiong-sim | Ha-sat-khik | 太空發射中心 | Cosmodrome |
| 模組 | bô͘-cho͘ | bôo-tsoo | 模組 | module |
| 氣輝 | khì-hui | khì-hui | 氣輝 | airglow |
| 對角線 | tùi-kak-soaⁿ | tuì-kak-suann | 對角線 | diagonal line |
| 補給船 | pó͘-kip-chûn | póo-kip-tsûn | 補給船 | supply ship |
| 推進器 | thui-chìn-khì | thui-tsìn-khì | 推進器 | thrusters |
| 太空實驗室 | thài-khong-si̍t-giām-sek | thài-khong-si̍t-giām-sik | 太空實驗室 | space laboratory |
| 踅地國際太空站 | Se̍h-tē Kok-chè-thài-khong-chûn | Se̍h-tē Kok-tsè-thài-khong-tsûn | 繞地國際太空站 | Earth-orbiting ISS |
| 地球低層軌道 | Tē-kiû kē-chân kúi-tō | Tē-kiû kē-tsân kuí-tō | 地球低層軌道 | low Earth orbit |

{{% /apod %}}
[An-Li Tsai]: mailto:thianbun.taigi@gmail.com
[TARA]: https://tara.tw

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[ISAA]: https://www.isaa.it/
[NASA]: https://www.nasa.gov
[Expedition 57 Crew]: https://www.nasa.gov/mission_pages/station/expeditions/expedition57/index.html
[Riccardo Rossi]: https://twitter.com/RikyUnreal
[AstronautiCAST]: https://www.astronauticast.it/
[Inspiring Adventure Cinematic Background]: https://www.jamendo.com/track/1585181/inspiring-adventure-cinematic-background
[Maryna]: https://www.jamendo.com/artist/491819/maryna

[the featured time-lapse video]: https://youtu.be/B1R3dTdcpSU
[International Space Station]: https://spotthestation.nasa.gov/
[Russia]: https://en.wikipedia.org/wiki/Russia
[Soyuz-FG rocket]: https://en.wikipedia.org/wiki/Soyuz-FG
[Baikonur Cosmodrome]: https://www.nasa.gov/mission_pages/station/structure/elements/baikonur.html
[Kazakhstan]: https://en.wikipedia.org/wiki/Kazakhstan
[Progress MS-10]: https://en.wikipedia.org/wiki/Progress_MS-10
[71P]: https://spaceflightnow.com/tag/progress-71p/
[90-second video]: https://youtu.be/aJy1u-N3NY0
[visible]: https://eol.jsc.nasa.gov/
[atmospheric airglow]: https://apod.nasa.gov/apod/ap140803.html
[falling back to Earth]: https://apod.nasa.gov/apod/ap160802.html
[close on the ISS]: https://apod.nasa.gov/apod/ap080514.html
[space laboratory]: https://apod.nasa.gov/apod/ap151109.html
[celebrated]: https://timpeake.esa.int/spaceinvideos/Videos/2018/11/Space_Station_20th_longest_continuous_timelapse_from_space
[20th anniversary]: https://www.euronews.com/2018/11/20/iss-20th-anniversary-what-impact-has-it-had-on-science-so-far
[Astronauts]: https://blogs.nasa.gov/spacestation/2018/11/21/three-humans-will-spend-thanksgiving-260-miles-above-earth/
[Earth-orbiting ISS]: https://apod.nasa.gov/apod/ap161105.html
[numerous science experiments]: https://en.wikipedia.org/wiki/Scientific_research_on_the_International_Space_Station
[future commercial industry]: https://www.nasa.gov/mission_pages/station/research/news/Alpha_Space_Small_Business_Makes_Big_Strides
[low Earth orbit]: https://www.universetoday.com/85322/what-is-low-earth-orbit/

---
title: 登陸土衛六泰坦：Huygens 探測船 ê 降落影片
date: 2025-01-19
publishdate: 2025-01-19T11:45:00+0800
tags: [free2share, 土衛六泰坦, Huygens 探測船, Cassini 太空船, la̍k-ká-sáng, 縮時攝影, 影片, 大氣層]
hero: https://www.youtube.com/watch?v=msiLWxDayuA
summary: 降落 tī 土衛六泰坦 會是啥物景色？
---

{{% apod %}}

- 原始文章：[Titan Touchdown: Huygens Descent Movie](https://apod.nasa.gov/apod/ap250119.html)
- 影片來源：[ESA](https://www.esa.int/), [NASA](https://www.nasa.gov/), [JPL](https://www.jpl.nasa.gov/), [U. Arizona](https://www.lpl.arizona.edu/missions/cassini), [E. Karkoschka](https://www.lpl.arizona.edu/research-scientists/erich-karkoschka)
- 台文翻譯：[An-Li Tsai][An-Li Tsai] ([TARA][TARA])

## [漢羅] 登陸土衛六泰坦：Huygens 探測船 ê 降落影片
降落 tī 土衛六泰坦 會是啥物景色？
這支 [縮時攝影影片][time-lapse video] 是 [歐洲太空總署 (ESA)][European Space Agency] ê Huygens 探測船 tī 2005 年降落 tī 太陽系內底 雲上厚 ê 衛星 ê 時陣拍--ê。
2004 年 [Cassini 機器人太空船][Cassini spacecraft] 飛到 踅土星行 ê 軌道了後，Huygens 探測船 就隨 kah Cassini 太空船 分離，飛倚 [泰坦][Titan 1] 去。
等 Huygens 探測船 降落 了後 2 點鐘，伊干焦翕著 [這粒衛星][Titan 2] 袂透光 ê 大氣層。
這个 電腦控制、[tho͘-lá-kuh 大細][truck-tire sized probe] ê 探測船 就隨 拍開伊 ê la̍k-ká-sáng，予伊降落速度變較慢咧。
伊迵過衛星 ê 厚雲 ê 時陣，就開始 kā 進前 [可見光][visible light] [毋捌看過][never before seen] ê [奇怪地景][strange surface] 傳轉來。
Huygens 探測船 落尾降落 tī [焦燥 ê 海洋][dried sea]，[活了][surviving] 90 分鐘久，kā 衛星表面 一寡特別 ê 景色翕轉來，包括烏色沙土 形成 ê 平原，頂懸閣有 光滑、金光閃閃、拳頭拇大細 ê 大冰角。

## [POJ] Teng-lio̍k Thó͘-ōe la̍k Thài-thán: Huygens Thàm-chhek-chûn ê kàng-lo̍h iáⁿ-phìⁿ
Kàng-lo̍h tī Thó͘-ōe la̍k Thài-thán ē sī siáⁿ-mih kéng-sek?
Chit-ki sok-sî-liap-iáⁿ iáⁿ-phìⁿ sī Au-chiu Thài-khong Chóng-sú ESA ê Huygens Thàm-chhek-chûn tī 2005 nî kàng-lo̍h tī thài-iông-hē lāi-té hûn sióng kāu ê ūi-chheⁿ ê sî-chūn phah--ê.
2004 nî Cassini Ki-khì-lâng Thài-khong-chûn poe-kàu se̍h Thó͘-chheⁿ kiâⁿ ê kúi-tō liáu-āu, Huygens Thàm-chhek-chûn tō sûi kah Cassini Thài-khong-chûn hun-lī, poe óa Thài-thán khì.
Tán Huygens Thàm-chhek-chûn kàng-lo̍h liáu-āu 2 tiám-cheng, i kan-na hip-tio̍h chit lia̍p ūi-chheⁿ bē thàu-kng ê tāi-khì-chân.
Chit-ê tiān-náu khòng-chè, tho͘-lá-kuh tōa-sè ê thàm-chhek-chûn tō sûi phah-khui i ê la̍k-ká-sáng, hō͘ i kàng-lo̍h sok-tō͘ piàn khah bān leh.
I thàng-kòe ūi-chheⁿ ê kāu hûn ê sî-chūn, tō khai-sí kā chìn-chêng khó kìⁿ-kng M̄-bat khòaⁿ-kòe ê kî-koài tē-kéng thoân--tńg-lâi.
Huygens Thàm-chhek-chûn lo̍h-bóe kàng-lo̍h tī ta-sò ê hái-iûⁿ, oa̍h-liáu 90 hun-cheng kú, kā ūi-chheⁿ piáu-bīn chi̍t-kóa te̍k-pa̍t ê kéng-sek hip tńg-lâi, pau-koah o͘-sek soa-thó͘ hêng-sêng ê pêng-goân, téng-koân koh-ū kng-ku̍t, kim-kong-siám-siám, kûn-thâu-bú tōa-sè ê tōa peng-kak.

## [KIP] Ting-lio̍k Thóo-uē la̍k Thài-thán: Huygens Thàm-tshik-tsûn ê kàng-lo̍h iánn-phìnn
Kàng-lo̍h tī Thóo-uē la̍k Thài-thán ē sī siánn-mih kíng-sik?
Tsit-ki sok-sî-liap-iánn iánn-phìnn sī Au-tsiu Thài-khong Tsóng-sú ESA ê Huygens Thàm-tshik-tsûn tī 2005 nî kàng-lo̍h tī thài-iông-hē lāi-té hûn sióng kāu ê uī-tshenn ê sî-tsūn phah--ê.
2004 nî Cassini Ki-khì-lâng Thài-khong-tsûn pue-kàu se̍h Thóo-tshenn kiânn ê kuí-tō liáu-āu, Huygens Thàm-tshik-tsûn tō suî kah Cassini Thài-khong-tsûn hun-lī, pue uá Thài-thán khì.
Tán Huygens Thàm-tshik-tsûn kàng-lo̍h liáu-āu 2 tiám-tsing, i kan-na hip-tio̍h tsit lia̍p uī-tshenn bē thàu-kng ê tāi-khì-tsân.
Tsit-ê tiān-náu khòng-tsè, thoo-lá-kuh tuā-sè ê thàm-tshik-tsûn tō suî phah-khui i ê la̍k-ká-sáng, hōo i kàng-lo̍h sok-tōo piàn khah bān leh.
I thàng-kuè uī-tshenn ê kāu hûn ê sî-tsūn, tō khai-sí kā tsìn-tsîng khó kìnn-kng M̄-bat khuànn-kuè ê kî-kuài tē-kíng thuân--tńg-lâi.
Huygens Thàm-tshik-tsûn lo̍h-bué kàng-lo̍h tī ta-sò ê hái-iûnn, ua̍h-liáu 90 hun-tsing kú, kā uī-tshenn piáu-bīn tsi̍t-kuá ti̍k-pa̍t ê kíng-sik hip tńg-lâi, pau-kuah oo-sik sua-thóo hîng-sîng ê pîng-guân, tíng-kuân koh-ū kng-ku̍t, kim-kong-siám-siám, kûn-thâu-bú tuā-sè ê tuā ping-kak.

## [English] Titan Touchdown: Huygens Descent Movie
What would it look like to land on Saturn's moon Titan?
The [European Space Agency][European Space Agency]'s Huygens probe set down on the Solar System's cloudiest moon in 2005, and a [time-lapse video][time-lapse video] of its descent images was created.
[Huygens][Huygens] separated from the robotic [Cassini spacecraft][Cassini spacecraft] soon after it achieved orbit around Saturn in late 2004 and began approaching [Titan][Titan 1].
For two hours after arriving, Huygens plummeted toward [Titan][Titan 2]'s surface, recording at first only the shrouded moon's opaque atmosphere.
The computerized [truck-tire sized probe][truck-tire sized probe] soon deployed a parachute to slow its descent, pierced the thick clouds, and began transmitting images of a [strange surface][strange surface] far below [never before seen][never before seen] in [visible light][visible light].
Landing in a [dried sea][dried sea] and [surviving][surviving] for 90 minutes, Huygen's returned unique images of a [strange plain][strange plain] of dark sandy soil strewn with smooth, bright, fist-sized rocks of ice.

## 詞彙學習
|漢羅|POJ|KIP|華語|English|
|-|-|-|-|-|
| 泰坦 | Thài-thàn | Thài-thàn | 泰坦 | Titan |
| Cassini 太空船 | Khah-si-nî thài-khong-chûn | Khah-si-nî thài-khong-tsûn | 卡西尼太空船 | Cassini spacecraft |
| Huygens 探測船 | Hūi-kiⁿ-su thàm-chhek-chûn | Huī-kinn-su thàm-tshik-tsûn | 惠更斯探測船 | Huygens probe |
| 縮時攝影 | sok-sî-liap-iáⁿ | sok-sî-liap-iánn | 縮時攝影 | time-lapse |
| 大氣層 | tāi-khì-chân | tāi-khì-tsân | 大氣層 | atmospher |
| la̍k-ká-sáng | la̍k-ká-sáng | la̍k-ká-sáng | 降落傘 | parachute |

{{% /apod %}}
[An-Li Tsai]: mailto:thianbun.taigi@gmail.com
[TARA]: https://www.astro.ncu.edu.tw/taova/index.php/tara-trip/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[European Space Agency]:http://www.esa.int/
[time-lapse video]:http://photojournal.jpl.nasa.gov/catalog/PIA08118
[Huygens]:http://en.wikipedia.org/wiki/Huygens_%28spacecraft%29
[Cassini spacecraft]:https://science.nasa.gov/mission/cassini/spacecraft/cassini-orbiter/
[Titan 1]:https://science.nasa.gov/saturn/moons/titan/
[Titan 2]:https://apod.nasa.gov/apod/ap041028.html
[truck-tire sized probe]:https://www.esa.int/Science_Exploration/Space_Science/Cassini-Huygens/Huygens_spacecraft
[strange surface]:https://apod.nasa.gov/apod/ap050117.html
[never before seen]:https://media.istockphoto.com/id/1128004359/photo/close-up-scottish-fold-cat-head-with-shocking-face-and-wide-open-eyes-frighten-or-surprised.jpg?s=170667a&w=0&k=20&c=0x_xd9aj8iHg0vn-DHE9OJdjKyeOI6tDWWmqt91MteU=
[visible light]:https://science.nasa.gov/ems/09_visiblelight/
[dried sea]:https://apod.nasa.gov/apod/ap070207.html
[surviving]:https://en.wikipedia.org/wiki/Timeline_of_Cassini%E2%80%93Huygens
[strange plain]:https://www.youtube.com/watch?v=UDygi63Opr8

---
title: 超新星殘骸 仙后座 A
date: 2025-01-17
publishdate: 2025-01-17T11:45:00+0800
tags: [free2share, 超新星殘骸, 仙后座 A, 大質量恆星, 銀河系, 重元素, 星際空間, 屑仔雲, James Webb 太空望遠鏡, 雲絲, 雲丸]
hero: https://apod.nasa.gov/apod/image/2501/CasA_nircam_1024.jpg
summary: 咱銀河系內底 ê 大質量恆星 有燦爛 ê 一生。
categories: [podcast]
vocals: [阿錕]
---

{{% apod %}}

- 原始文章：[Supernova Remnant Cassiopeia A](https://apod.nasa.gov/apod/ap250117.html)
- 影像來源：[NASA](https://www.nasa.gov/), [ESA](https://www.esa.int/), [CSA](https://www.asc-csa.gc.ca/eng/), [STScI](https://www.stsci.edu/); D. Milisavljevic (Purdue University), T. Temim (Princeton University), I. De Looze (University of Gent)
- 台文翻譯：[An-Li Tsai][An-Li Tsai] ([TARA][TARA])

{{< podcast "cmgsehx0n007201yf3r3scflq" >}}

## [漢羅] 超新星殘骸 仙后座 A
咱銀河系內底 ê [大質量恆星][Massive stars] 有燦爛 ê 一生。
In 是 ùi 大型宇宙雲崩塌來--ê，in ê 核子反應爐 著起來了後，會 tī 核心製造重元素。
大部份大質量恆星經過短短幾若百萬年了後，會 kā 伊 [產生 ê 物質][enriched material] 噴轉去星際空間，變做後一擺做恆星 ê 材料。
這个咧漲大 ê 屑仔雲叫做仙后座 A，這是 [恆星性命週期][stellar life cycle] 上落尾 ê 階段。
超新星爆炸產生超新星殘骸，伊發出來 ê 光，350 年前頭一擺 [tī 地球天頂 hŏng 看著][seen in planet Earth's sky]，毋過這个光其實是愛開 1 萬 1000 年才會到咱遮。
這幅 James Webb 太空望遠鏡 ê [NIRCam 翕 ê 清楚影像][This sharp NIRCam image]，有翕著超新星殘骸 猶燒滾滾 ê 雲絲 kah 雲丸。
咧漲大 ê 白煙外殼，大細差不多有 20 光年大。
Uì 大質量恆星爆炸發出來 ê 光，[有去予 Webb 太空望遠鏡翕著][identified in Webb's detailed image]。
這張清楚影像，就是超新星殘骸 仙后座 A。

## [POJ] Chhiau-sin-seng chân-hâi Sian-hiō-chō A
lán Gîn-hô-hē lāi-té ê tōa-chit-liōng hêng-chheⁿ ū chhàn-lān ê it-seng.
In sī ùi tōa-hêng ú-tiū-hûn pang-lap lâi--ê, in ê he̍k-chú hoán-èng-lô͘ to̍h--khí-lâi liáu-āu, ē tī he̍k-sim chè-chō tāng-goân-sò͘.
Tōa-pō͘-hūn tōa-chit-liōng hêng-chheⁿ keng-kòe té-té kúi-nā pah bān-nî liáu-āu, ē kā i sán-seng ê bu̍t-chit phùn tńg-khì seng-chè khong-kan, piàn-chò āu chi̍t-pái chò hêng-chheⁿ ê châi-liāu.
Chit-ê leh tiòng-tōa ê sap-á-hûn kiò chò-Sian-hiō-chō A, che-sī hêng-chheⁿ sèⁿ-miā chiu-kî siāng lo̍h-bóe ê kai-tōaⁿ.
Chhiau-sin-seng po̍k-chà sán-seng chhiau-sin-seng chân-hâi, i hoat--chhut-lâi ê kng, 350 nî-chêng thâu-chi̍t-pái tī Tē-kiû thiⁿ-téng hőng khòaⁿ-tio̍h, m̄-koh chit-ê kng kî-si̍t sī ài khai 1 bān 1000 nî chiah-ē kàu lán chiah.
Chit pak James Webb Thài-khong Bōng-oán-kiàⁿ ê NIRCam hip--ê chheng-chhó iáⁿ-siōng, ū hip-tio̍h chhiau-sin-seng chân-hâi iáu sio-kún-kún ê hûn-si kah hûn-oân.
Leh tiùⁿ-tōa ê pe̍h-ian gōa-khak, tōa-sè chha-put-to ū 20 kng-nî tōa.
Ùi tōa-chit-liōng hêng-chheⁿ po̍k-chà hoat--chhut-lâi ê kng, ū khì hō͘ Webb Thài-khong Bōng-oán-kiàⁿ hip--tio̍h.
Chit tiuⁿ chheng-chhó iáⁿ-siōng, to̍h-sī chhiau-sin-seng chân-hâi Sian-hiō-chō A.

## [KIP] Tshiau-sin-sing tsân-hâi Sian-hiō-tsō A
lán Gîn-hô-hē lāi-té ê tuā-tsit-liōng hîng-tshenn ū tshàn-lān ê it-sing.
In sī uì tuā-hîng ú-tiū-hûn pang-lap lâi--ê, in ê hi̍k-tsú huán-ìng-lôo to̍h--khí-lâi liáu-āu, ē tī hi̍k-sim tsè-tsō tāng-guân-sòo.
Tuā-pōo-hūn tuā-tsit-liōng hîng-tshenn king-kuè té-té kuí-nā pah bān-nî liáu-āu, ē kā i sán-sing ê bu̍t-tsit phùn tńg-khì sing-tsè khong-kan, piàn-tsò āu tsi̍t-pái tsò hîng-tshenn ê tsâi-liāu.
Tsit-ê leh tiòng-tuā ê sap-á-hûn kiò tsò-Sian-hiō-tsō A, tse-sī hîng-tshenn sènn-miā tsiu-kî siāng lo̍h-bué ê kai-tuānn.
Tshiau-sin-sing po̍k-tsà sán-sing tshiau-sin-sing tsân-hâi, i huat--tshut-lâi ê kng, 350 nî-tsîng thâu-tsi̍t-pái tī Tē-kiû thinn-tíng hőng khuànn-tio̍h, m̄-koh tsit-ê kng kî-si̍t sī ài khai 1 bān 1000 nî tsiah-ē kàu lán tsiah.
Tsit pak James Webb Thài-khong Bōng-uán-kiànn ê NIRCam hip--ê tshing-tshó iánn-siōng, ū hip-tio̍h tshiau-sin-sing tsân-hâi iáu sio-kún-kún ê hûn-si kah hûn-uân.
Leh tiùnn-tuā ê pe̍h-ian guā-khak, tuā-sè tsha-put-to ū 20 kng-nî tuā.
Uì tuā-tsit-liōng hîng-tshenn po̍k-tsà huat--tshut-lâi ê kng, ū khì hōo Webb Thài-khong Bōng-uán-kiànn hip--tio̍h.
Tsit tiunn tshing-tshó iánn-siōng, to̍h-sī tshiau-sin-sing tsân-hâi Sian-hiō-tsō A.

## [English] Supernova Remnant Cassiopeia A
[Massive stars][Massive stars] in our Milky Way Galaxy live spectacular lives.
Collapsing from vast cosmic clouds, their nuclear furnaces ignite and create heavy elements in their cores.
After only a few million years for the most massive stars, the [enriched material][enriched material] is blasted back into interstellar space where star formation can begin anew.
The expanding debris cloud known as Cassiopeia A is an example of this final phase of the [stellar life cycle][stellar life cycle].
Light from the supernova explosion that created this remnant would have been first [seen in planet Earth's sky][seen in planet Earth's sky] about 350 years ago, although it took that light 11,000 years to reach us.
[This sharp NIRCam image][This sharp NIRCam image] from the James Webb Space Telescope shows the still hot filaments and knots in the supernova remnant.
The whitish, smoke-like outer shell of the expanding blast wave is about 20 light-years across.
Light echoes from the massive star's cataclysmic explosion are also [identified in Webb's detailed image][identified in Webb's detailed image] of supernova remnant Cassiopeia A.

## 詞彙學習
|漢羅|POJ|KIP|華語|English|
|-|-|-|-|-|
|超新星殘骸|chhiau-sin-seng chân-hâi|tshiau-sin-sing tsân-hâi|超新星殘骸|supernova remnant|
|仙后座 A|Sian-hiō-chō A|Sian-hiō-tsō A|仙后座 A|Cassiopeia A|
|大質量恆星|tōa-chit-liōng hêng-chheⁿ|tuā-tsit-liōng hîng-tshenn|大質量恆星|massive star|
|銀河系|Gîn-hô-hē|Gîn-hô-hē|銀河系|Milky Way Galaxy|
|重元素|tāng-oân-sò͘|tāng-uân-sòo|重元素|heavy element|
|星際空間|seng-chè khong-kan|sing-tsè khong-kan|星際空間|interstellar space|
|屑仔雲|sap-á-hûn|sap-á-hûn|殘骸雲|debris cloud|
|James Webb 太空望遠鏡|James Webb Thài-khong Bōng-oán-kiàⁿ|James Webb Thài-khong Bōng-uán-kiànn|詹姆斯韋伯太空望遠鏡|James Webb Space Telescope|
|雲絲|hûn-si|hûn-si|絲狀結構|filaments|
|雲丸|hûn-oân|hûn-uân|結|knots|


{{% /apod %}}
[An-Li Tsai]: mailto:thianbun.taigi@gmail.com
[TARA]: https://tara.tw

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[Massive stars]:https://en.wikipedia.org/wiki/Stellar_evolution#Massive_stars
[enriched material]:https://apod.nasa.gov/apod/ap190801.html
[stellar life cycle]:https://universe.nasa.gov/stars/basics/
[seen in planet Earth's sky]:https://spider.seds.org/spider/Vars/casA.html
[This sharp NIRCam image]:https://webbtelescope.org/contents/media/images/2023/149/01HGGZ4TPD8XFNPCBTZ2QYM0ZM
[identified in Webb's detailed image]:https://webbtelescope.org/contents/media/images/2023/149/01HGGZDJX7RZR07HWZ6YEQ74CR

---
title: G3 ATLAS 彗星：彗尾 kah 螺仔殼形 ê 圓厝頂
date: 2025-01-24
publishdate: 2025-01-24T11:45:00+0800
tags: [彗星 C/2024 G3, ATLAS 彗星, G3 ATLAS 彗星, Oort 雲, 近日點, 彗尾, 圓厝頂, 塗粉尾溜, 彗鬚, 彗核, 輔助望遠鏡, 螺仔殼, 南半球, 智利]
hero: https://apod.nasa.gov/apod/image/2501/C2024G3_ATLAS_ESO_Beletsky.jpg
summary: 彗星 C/2024 G3 (ATLAS 彗星) 出現 tī 地球天頂矣。
---

{{% apod %}}

- 原始文章：[Comet G3 ATLAS: a Tail and a Telescope](https://apod.nasa.gov/apod/)
- 影像來源 kah [版權][copyright]：[Yuri Beletsky](https://www.instagram.com/yuribeletsky/) ([Carnegie](http://carnegiescience.edu/) [Las Campanas Observatory](http://www.lco.cl/), [TWAN](https://twanight.org/about/))
- 天文相簿：[Comet ATLAS (G3)](https://www.facebook.com/media/set/?set=a.600449002683681&type=3)
- 台文翻譯：[An-Li Tsai][An-Li Tsai] ([TARA][TARA])

## [漢羅] G3 ATLAS 彗星：彗尾 kah 螺仔殼形 ê 圓厝頂
[彗星 C/2024 G3 (ATLAS 彗星)][Comet C/2024 G3 ATLAS] 出現 tī 地球天頂矣。
伊是 ùi [遙遠 ê Oort 雲][distant Oort Cloud] 來--ê 人客，會 tī 1 月 13 行到近日點。
1 月 19 ê 時陣，智利 Atacama 沙漠 ê ESO Paranal 天文台 [翕著][was captured here] 這粒光爍爍 ê 彗星。
ATLAS 彗星 [美麗][spectacular] ê 塗粉尾溜，tī 南半球 ê 暗頭仔天頂 是 遮爾清楚，直接用目睭就看會著。
前景是天文台一台 [有名][famous] ê 螺仔殼形 ê 輔助望遠鏡。
ATLAS 彗星 tī 南半球 猶是逐家關注 ê 天體，毋過伊這馬是 [愈來愈倚近太陽][close approach to the Sun]，伊 光 iàⁿ-iàⁿ 彗鬚 [已經變甲小可仔霧霧][has become diffuse]，伊 ê 冰彗核 嘛已經崩去。

## [POJ] G3 ATLAS Hūi-chheⁿ: Hūi-bóe kah Lê-á-khak hêng ê Îⁿ-chhù-téng
Hūi-chheⁿ C/2024 G3 (ATLAS Hūi-chheⁿ) chhut-hiān tī Tē-kiû thiⁿ-téng--ah.
I sī ùi iâu-oán ê Oort hûn lâi--ê lâng-kheh, ē tī 1 goe̍h 13 kiâⁿ kàu kīn-ji̍t-tiám.
1 goe̍h 19 ê sî-chūn, Tì-lī Atacama soa-bo̍k ê ESO Paranal Thian-bûn-tâi hip-tio̍h chit lia̍p kng-sih-sih ê hūi-chheⁿ.
ATLAS Hūi-chheⁿ bí-lē ê thô͘-hún bóe-liu, tī lâm-pòaⁿ-kiû ê àm-thâu-á thiⁿ-téng sī chiah-nī chheng-chhó, ti̍t-chiap iōng ba̍k-chiu tō khòaⁿ-ē-tio̍h.
Chiân-kéng sī thian-bûn-tâi chi̍t tâi ū-miâ ê lê-á-khak hêng ê hú-chō͘ bōng-oán-kiàⁿ.
ATLAS Hūi-chheⁿ tī lâm-pòaⁿ-kiû iáu-sī ta̍k-ke koan-chù ê thian-thé, m̄-koh i chit-má sī lú-lâi-lú óa-kīn Thài-iông, i kng-iàⁿ-iàⁿ hūi-chhiu í-keng piàn-kah sió-khóa-á bū-bū, i ê peng hūi-he̍k mā í-keng pang--khì.


## [KIP] G3 ATLAS Huī-tshenn: Huī-bué kah Lê-á-khak hîng ê Înn-tshù-tíng
Huī-tshenn C/2024 G3 (ATLAS Huī-tshenn) tshut-hiān tī Tē-kiû thinn-tíng--ah.
I sī uì iâu-uán ê Oort hûn lâi--ê lâng-kheh, ē tī 1 gue̍h 13 kiânn kàu kīn-ji̍t-tiám.
1 gue̍h 19 ê sî-tsūn, Tì-lī Atacama sua-bo̍k ê ESO Paranal Thian-bûn-tâi hip-tio̍h tsit lia̍p kng-sih-sih ê huī-tshenn.
ATLAS Huī-tshenn bí-lē ê thôo-hún bué-liu, tī lâm-puànn-kiû ê àm-thâu-á thinn-tíng sī tsiah-nī tshing-tshó, ti̍t-tsiap iōng ba̍k-tsiu tō khuànn-ē-tio̍h.
Tsiân-kíng sī thian-bûn-tâi tsi̍t tâi ū-miâ ê lê-á-khak hîng ê hú-tsōo bōng-uán-kiànn.
ATLAS Huī-tshenn tī lâm-puànn-kiû iáu-sī ta̍k-ke kuan-tsù ê thian-thé, m̄-koh i tsit-má sī lú-lâi-lú uá-kīn Thài-iông, i kng-iànn-iànn huī-tshiu í-king piàn-kah sió-khuá-á bū-bū, i ê ping huī-hi̍k mā í-king pang--khì.

## [English] Comet G3 ATLAS: a Tail and a Telescope
[Comet C/2024 G3 ATLAS][Comet C/2024 G3 ATLAS] has made a dramatic appearance in planet Earth's skies.
A visitor from the [distant Oort Cloud][distant Oort Cloud], the comet reached its perihelion on January 13.
On January 19, the bright comet [was captured here][was captured here] from ESO Paranal Observatory in the Atacama desert in Chile.
Sporting [spectacular][spectacular] sweeping dust tails, this comet ATLAS is setting in the southern hemisphere twilight and was clearly visible to the unaided eye.
In the foreground is the closed shell of one of the observatory's [famous][famous] auxiliary telescopes.
Still wowing southern hemisphere observers, the comet's bright coma [has become diffuse][has become diffuse], its icy nucleus apparently disintegrating following its [close approach to the Sun][close approach to the Sun].

## 詞彙學習
|漢羅|POJ|KIP|華語|English|
|-|-|-|-|-|
| 螺仔殼| lê-á-khak | lê-á-khak | 貝殼 | shell |
| 圓厝頂| îⁿ-chhù-téng | înn-tshù-tíng | 圓頂 | dome  |
| 彗星 C/2024 G3 | Hūi-chheⁿ C jī-khòng-jī-sù G sam | Huī-tshenn C jī-khòng-jī-sù G sam | 彗星 C/2024 G3 | Comet C/2024 G3 |
| G3 ATLAS 彗星 | G sam ATLAS Hūi-chheⁿ | G sam ATLAS Huī-tshenn | G3 阿特拉斯彗星 | G3 Comet ATLAS |
| 近日點| kīn-ji̍t-tiám | kīn-ji̍t-tiám | 近日點 | perihelion |
| 塗粉尾溜 | thô͘-hún bóe-liu | thôo-hún bué-liu | 灰塵尾 | dust tail |
| 彗尾 | hūi-bóe | huī-bué | 彗尾 | tail |
| Oort 雲 | Oort hûn | Oort hûn | 歐特雲 | Oort cloud|
| 彗鬚 | hūi-chhiu | huī-tshiu | 彗髮 | coma |
| 彗核 | hūi-he̍k | huī-hi̍k | 彗核 | comet nucleus |
| 輔助望遠鏡 AT | Hú-chō͘ Bōng-oán-kiàⁿ AT | Hú-tsōo Bōng-uán-kiànn AT | 輔助望遠鏡 AT | Auxiliary Telescopes |
| 南半球| lâm-pòaⁿ-kiû | lâm-puànn-kiû | 南半球 | southern hemisphere |
| 智利 | Tì-lī | Tì-lī | 智利 | Chile |

{{% /apod %}}
[An-Li Tsai]: mailto:thianbun.taigi@gmail.com
[TARA]: https://tara.tw

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[Comet C/2024 G3 ATLAS]:https://en.wikipedia.org/wiki/C/2024_G3_(ATLAS)
[distant Oort Cloud]:https://science.nasa.gov/solar-system/oort-cloud/
[was captured here]:https://www.instagram.com/yuribeletsky/p/DFF3LKtpIz4/
[spectacular]:https://apod.nasa.gov/apod/ap241006.html
[famous]:https://apod.nasa.gov/apod/ap240504.html
[has become diffuse]:https://skyandtelescope.org/uncategorized/comet-atlas-caught-in-the-act-of-disintegration/
[close approach to the Sun]:https://earthsky.org/tonight/brightest-comet-of-2025-atlas-g3-southern-hemisphere/

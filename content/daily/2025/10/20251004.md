---
title: 咧自轉 ê 月球
date: 2025-10-04
publishdate: 2025-10-04T11:45:00+0800
tags: [free2share, 月球探測軌道衛星, LRO, 潮汐力, 解析度, 縮時攝影, 東方海, 隕石坑, 赤道, 月海, 高原, Artemis 計畫]
hero: https://www.youtube.com/watch?v=sNUNB6CMnE8
summary: 目前猶無人 tī 地球頂懸看著月球按呢踅。
---

{{% apod %}}

- 原始文章：[Rotating Moon from LRO](https://apod.nasa.gov/apod/ap251004.html)
- 影像來源：[NASA](https://www.nasa.gov/), [LRO](https://science.nasa.gov/mission/lro/), [Arizona State U.](https://www.lroc.asu.edu/about/team)
- 台文翻譯：[An-Li Tsai][An-Li Tsai] ([TARA][TARA])


## [漢羅] 咧自轉 ê 月球
目前猶無人 tī 地球頂懸看著月球按呢踅。
這是因為月球去予潮汐力鎖 tī 地球，所以才會一直是 [仝一爿面對咱][only one side]。
毋過，利用 [現代數位技術][modern digital technology]，咱會當 kā [月球探測軌道衛星][Lunar Reconnaissance Orbiter] (LRO) 送轉來 ê 懸解析度影像鬥起來，造出這支 [月球自轉 ê 短片][Moon rotation movie]。
這支 [縮時攝影影片][featured time-lapse video] 是 ùi 地球 [定定看著 ê 月球這爿][view of the Moon] 開始。
毋過，真緊就會出現地球較歹看著 ê [東方海][Mare Orientale]，這是一个足大 ê 隕石坑，就 tī 月球赤道下面。
影片 kā [月球自轉一個月][lunar month] ê 時間濃縮做 24 秒。
咱會當看著面對地球這爿 ê [月娘][the Moon] 有足濟 [較暗 ê 月海][dark lunar maria]，月球後壁彼爿主要是較光 ê [高原][lunar highlands]。
是講，你嘛會使 kah 其他愛月娘 ê 迷眾做伙 tī 好天暗暝欣賞月娘去予日光照著 ê 部份。
尤其是 tī 今仔日，國際賞月日 2025 年 10 月 4 日 這工。

## [POJ] Leh Chū-choán ê Goe̍h-kiû
Bo̍k-chêng iáu bô-lâng tī Tē-kiû téng-koân khòaⁿ-tio̍h Goe̍h-kiû án-ne se̍h.
Che-sī in-ūi Goe̍h-kiû khì hō͘ tiau-se̍k-le̍k só tī Tē-kiû, só͘-í chiah-ē it-ti̍t sī kāng chi̍t-pêng bīn-tùi lán.
M̄-koh, lī-iōng hiān-tāi sò͘-ūi ki-su̍t, lán ē-tàng kā Goe̍h-kiû thàm-chhek kúi-tō ūi-chheⁿ (LRO) sàng--tńg-lâi ê koân kái-sek-tō͘ iáⁿ-siōng tàu--khí-lâi, chō chhut chit-ki Goe̍h-kiû chū-choán ê té-phìⁿ.
Chit-ki sok-sî-liap-iáⁿ iáⁿ-phìⁿ sī ùi Tē-kiû tiāⁿ-tiāⁿ khòaⁿ--tio̍h ê Goe̍h-kiû chit-pêng khai-sí.
M̄-koh, chin-kín to̍h ē chhut-hiān Tē-kiû khah pháiⁿ khòaⁿ--tio̍h ê Tang-hong-hái, che-sī chi̍t-ê chiok tōa ê ún-se̍k-kheⁿ, to̍h tī Goe̍h-kiû chhek-tō ē-bīn.
Iáⁿ-phìⁿ kā Goe̍h-kiû chū-choán chi̍t kò goe̍h ê sî-kan lông-sok chò 24 bió.
Lán ē-tàng khòaⁿ-tio̍h bīn-tùi Tē-kiû chit-pêng ê goe̍h-niû ū chiok chē khah àm ê goe̍h-hái, Goe̍h-kiû āu-piah hit-pêng chú-iàu sī khah kng ê ko-goân.
Sī kóng, lí mā ē-sái kah kî-thaⁿ ài goe̍h-niû ê bê-chiòng chòe-hóe tī hó-thiⁿ àm-mî him-sióng goe̍h-niû khì hō͘ ji̍t-kng chiò-tio̍h ê pō͘-hūn.
Iû-kî sī tī kin-á-ji̍t, Kok-chè Sióng-goe̍h-ji̍t 2025 nî 10 goe̍h 4 hō chit-kang.

## [KIP] Leh Tsū-tsuán ê Gue̍h-kiû
Bo̍k-tsîng iáu bô-lâng tī Tē-kiû tíng-kuân khuànn-tio̍h Gue̍h-kiû án-ne se̍h.
Tse-sī in-uī Gue̍h-kiû khì hōo tiau-si̍k-li̍k só tī Tē-kiû, sóo-í tsiah-ē it-ti̍t sī kāng tsi̍t-pîng bīn-tuì lán.
M̄-koh, lī-iōng hiān-tāi sòo-uī ki-su̍t, lán ē-tàng kā Gue̍h-kiû thàm-tshik kuí-tō uī-tshenn (LRO) sàng--tńg-lâi ê kuân kái-sik-tōo iánn-siōng tàu--khí-lâi, tsō tshut tsit-ki Gue̍h-kiû tsū-tsuán ê té-phìnn.
Tsit-ki sok-sî-liap-iánn iánn-phìnn sī uì Tē-kiû tiānn-tiānn khuànn--tio̍h ê Gue̍h-kiû tsit-pîng khai-sí.
M̄-koh, tsin-kín to̍h ē tshut-hiān Tē-kiû khah pháinn khuànn--tio̍h ê Tang-hong-hái, tse-sī tsi̍t-ê tsiok tuā ê ún-si̍k-khenn, to̍h tī Gue̍h-kiû tshik-tō ē-bīn.
Iánn-phìnn kā Gue̍h-kiû tsū-tsuán tsi̍t kò gue̍h ê sî-kan lông-sok tsò 24 bió.
Lán ē-tàng khuànn-tio̍h bīn-tuì Tē-kiû tsit-pîng ê gue̍h-niû ū tsiok tsē khah àm ê gue̍h-hái, Gue̍h-kiû āu-piah hit-pîng tsú-iàu sī khah kng ê ko-guân.
Sī kóng, lí mā ē-sái kah kî-thann ài gue̍h-niû ê bê-tsiòng tsuè-hué tī hó-thinn àm-mî him-sióng gue̍h-niû khì hōo ji̍t-kng tsiò-tio̍h ê pōo-hūn.
Iû-kî sī tī kin-á-ji̍t, Kok-tsè Sióng-gue̍h-ji̍t 2025 nî 10 gue̍h 4 hō tsit-kang.

## [English] Rotating Moon from LRO
No one, presently, sees the Moon rotate like this.
That's because the Earth's moon is tidally locked to the Earth, showing us [only one side][only one side].
Given [modern digital technology][modern digital technology], however, combined with many detailed images returned by the [Lunar Reconnaissance Orbiter][Lunar Reconnaissance Orbiter] (LRO), a high resolution virtual [Moon rotation movie][Moon rotation movie] has been composed.
The [featured time-lapse video][featured time-lapse video] starts with the standard Earth [view of the Moon][view of the Moon].
Quickly, though, [Mare Orientale][Mare Orientale], a large crater with a dark center that is difficult to see from the Earth, rotates into view just below the equator.
In a complete lunar rotation condensed into 24 seconds, the video clearly shows that the Earth-facing nearside of [the Moon][the Moon] contains an abundance of [dark lunar maria][dark lunar maria], while the lunar far side is dominated by bright [lunar highlands][lunar highlands].
Of course, you can just join other [moon-watchers][moon-watchers] under hopefully clear skies tonight. Check out the sunlit portion of the lunar nearside on [International Observe the Moon Night][International Observe the Moon Night].


## 詞彙學習

|漢羅|POJ|KIP|華語|English|
|-|-|-|-|-|
|月球探測軌道衛星|Goe̍h-kiû Thàm-chhek Kúi-tō Ūi-chheⁿ|Gue̍h-kiû Thàm-tshik Kuí-tō Uī-tshenn|月球探測軌道衛星|Lunar Reconnaissance Orbiter (LRO)|
|潮汐力|tiâu-se̍k-le̍k|tiâu-si̍k-li̍k|潮汐力|tidal force|
|解析度|kái-sek-tō͘|kái-sik-tōo|解析度|resolution|
|縮時攝影|sok-sî-liap-iáⁿ|sok-sî-liap-iánn|縮時攝影|time-lapse|
|東方海|Tang-hong-hái|Tang-hong-hái|東方海|Mare Orientale|
|隕石坑|ún-se̍k-kheⁿ|ún-si̍k-khenn|隕石坑|crater|
|赤道|chhek-tō|tshik-tō|赤道|equator|
|月海|goe̍h-hái|gue̍h-hái|月海|lunar maria|
|高原|ko-goân|ko-guân|高原|highland|
|Artemis 計畫|Artemis kè-ōe|Artemis kè-uē|阿提米斯計畫|Artemis program|

{{% /apod %}}
[An-Li Tsai]: mailto:thianbun.taigi@gmail.com
[TARA]: https://tara.tw

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[only one side]:http://www.youtube.com/watch?v=p33_tUHDkMY
[modern digital technology]:https://mediaproxy.snopes.com/width/1200/https://media.snopes.com/2009/01/rand.jpg
[Lunar Reconnaissance Orbiter]:https://www.lroc.asu.edu/about
[Moon rotation movie]:https://www.lroc.asu.edu/images/707
[featured time-lapse video]:http://www.youtube.com/watch?v=sNUNB6CMnE8
[view of the Moon]:http://www.google.com/moon/
[Mare Orientale]:https://apod.nasa.gov/apod/ap110312.html
[lunar month]:http://www.universetoday.com/19699/does-the-moon-rotate/
[the Moon]:https://apod.nasa.gov/apod/ap220612.html
[dark lunar maria]:https://en.wikipedia.org/wiki/List_of_maria_on_the_Moon
[lunar highlands]:https://en.wikipedia.org/wiki/Geology_of_the_Moon#Highlands

[moon-watchers]:https://apod.nasa.gov/apod/fap/ap251004.htmlap211010.html
[International Observe the Moon Night]:https://moon.nasa.gov/observe-the-moon-night/
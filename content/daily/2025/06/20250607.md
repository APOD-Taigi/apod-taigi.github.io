---
title: 毅力號 kah 獨創號 ê 自翕
date: 2025-06-07
publishdate: 2025-06-07T11:45:00+0800
tags: [火星日, 毅力號, 探測車, 機器手骨, 火星, 自翕, 獨創號, 直升機]
hero: https://apod.nasa.gov/apod/fap/image/2107/PIA24542_fig2_1100c.jpg
summary: Tī 火星日第 46 工（2021 年 4 月 6 號），毅力號探測車 tī 火星伸出一支機器手骨自翕。
categories: [podcast]
vocals: [阿錕]
---

{{% apod %}}

- 原始文章：[Perseverance Selfie with Ingenuity](https://apod.nasa.gov/apod/ap210701.html)
- 影像來源：[NASA](https://www.nasa.gov/), [JPL-Caltech](https://www.jpl.nasa.gov), [MSSS](http://www.msss.com/)
- 台文翻譯：[An-Li Tsai][An-Li Tsai] ([TARA][TARA])



{{< podcast "cmh82gjvb025701w2hogu5qn8" >}}

## [漢羅] 毅力號 kah 獨創號 ê 自翕
Tī 火星日第 46 工（2021 年 4 月 6 號），毅力號探測車 [tī 火星伸出一支機器手骨自翕][its first selfie on Mars]。
Tī 手骨尾節 ê WATSON kha-mé-lah 是設計來翕火星岩石 kah 表面細節 ê 特寫，毋是欲來做 kah 朋友歡喜做伙 ê 速翕。
落尾是需要 [團隊合作 kah 幾若禮拜 ê 火星時間][teamwork and weeks of planning on Mars time]，來設計一系列 ê 感光 kah kha-mé-lah ê 運動 來翕毅力號 kah 伊 ê 環境。
這 62 張相片煞會當組合做一張真清楚 ê 拼鬥影像，是歷史上上複雜 ê 火星探測車自翕。
Tī 這个版本 ê [自翕，探測車][selfie, the rover's] ê Mastcam-Z kah SuperCam 儀器當 leh 看 WATSON kah 探測車伸長 ê 手骨。
離毅力號差不多 4 公尺遠 ê 所在，有另外一台機器人，是 [火星獨創號直升機][the Mars Ingenuity helicopter]。



## [POJ] Gē-le̍k-hō kah To̍k-chhòng-hō ê chū-hip
Tī Hóe-chhiⁿ-ji̍t tē sì-cha̍p-la̍k kang (jī-khòng-jī-it nî sì goe̍h la̍k hō), Gē-le̍k-hō thàm-chhek-chhia tī Hóe-chhiⁿ chhun-chhut chi̍t-ki ke-khì chhiú-kut chū-hip.
Tī chhiú-kut bóe-cha̍t ê WATSON kha-mé-lah sī siat-kè lâi hip Hóe-chhiⁿ giâm-chio̍h kah piáu-bīn sè-chiat ê te̍k-siá, m̄-sī beh lâi chò kah pêng-iú hoaⁿ-hí chòe-hóe ê sok-hip.
Lo̍h-bóe sī su-iàu thoân-tūi ha̍p-chok kah kúi-nā lé-pài ê Hóe-chhiⁿ sî-kan, lâi siat-kè chi̍t-hē-lia̍t ê kám-kng kah kha-mé-lah ê ūn-tōng lâi hip Gē-le̍k-hō kah i ê khoân-kéng.
Che la̍k-cha̍p-jī tiuⁿ siòng-phìⁿ soah ē-tàng cho͘-ha̍p chò chi̍t-tiuⁿ chin chheng-chhó͘ ê pheng-tàu-iáⁿ-siōng, sī le̍k-sú-siōng siōng hop-cha̍p ê Hóe-chhiⁿ thàm-chhek-chhia chū-hip.
Tī chit-ê pán-pún ê chū-hip, thàm-chhek-chhia ê Mastcam-Z kah SuperCam gî-khì tng-leh khòaⁿ WATSON kah thàm-chhek-chhia chhun-tn̂g ê chhiú-kut.
Lî Gē-le̍k-hō chha-put-to sì kong-chhioh hn̄g ê só͘-chāi, ū lēng-gōa chi̍t-tâi ke-khì-lâng, sī Hóe-chhiⁿ To̍k-chhòng-hō ti̍t-seng-ki.



## [KIP] Gē-li̍k-hō kah To̍k-tshòng-hō ê tsū-hip
Tī Hué-tshinn-ji̍t tē sì-tsa̍p-la̍k kang (jī-khòng-jī-it nî sì gue̍h la̍k hō), Gē-li̍k-hō thàm-tshik-tshia tī Hué-tshinn tshun-tshut tsi̍t-ki ke-khì tshiú-kut tsū-hip.
Tī tshiú-kut bué-tsa̍t ê WATSON kha-mé-lah sī siat-kè lâi hip Hué-tshinn giâm-tsio̍h kah piáu-bīn sè-tsiat ê ti̍k-siá, m̄-sī beh lâi tsò kah pîng-iú huann-hí tsuè-hué ê sok-hip.
Lo̍h-bué sī su-iàu thuân-tuī ha̍p-tsok kah kuí-nā lé-pài ê Hué-tshinn sî-kan, lâi siat-kè tsi̍t-hē-lia̍t ê kám-kng kah kha-mé-lah ê ūn-tōng lâi hip Gē-li̍k-hō kah i ê khuân-kíng.
Tse la̍k-tsa̍p-jī tiunn siòng-phìnn suah ē-tàng tsoo-ha̍p tsò tsi̍t-tiunn tsin tshing-tshóo ê phing-tàu-iánn-siōng, sī li̍k-sú-siōng siōng hop-tsa̍p ê Hué-tshinn thàm-tshik-tshia tsū-hip.
Tī tsit-ê pán-pún ê tsū-hip, thàm-tshik-tshia ê Mastcam-Z kah SuperCam gî-khì tng-leh khuànn WATSON kah thàm-tshik-tshia tshun-tn̂g ê tshiú-kut.
Lî Gē-li̍k-hō tsha-put-to sì kong-tshioh hn̄g ê sóo-tsāi, ū līng-guā tsi̍t-tâi ke-khì-lâng, sī Hué-tshinn To̍k-tshòng-hō ti̍t-sing-ki.



## [English] Perseverance Selfie with Ingenuity
On sol 46 (April 6, 2021) the Perseverance rover held out a robotic arm to take [its first selfie on Mars][its first selfie on Mars].
The WATSON camera at the end of the arm was designed to take close-ups of martian rocks and surface details though, and not a quick snap shot of friends and smiling faces.
In the end, [teamwork and weeks of planning on Mars time][teamwork and weeks of planning on Mars time] was required to program a complex series of exposures and camera motions to include Perseverance and its surroundings.
The resulting 62 frames were composed into a detailed mosiac, one of the most complicated Mars rover selfies ever taken.
In this version of the [selfie, the rover's][selfie, the rover's] Mastcam-Z and SuperCam instruments are looking toward WATSON and the end of the rover's outstretched arm.
About 4 meters (13 feet) from Perseverance is a robotic companion, [the Mars Ingenuity helicopter][the Mars Ingenuity helicopter].



## 詞彙學習

|漢羅|POJ|KIP|華語|English|
|-|-|-|-|-|
|毅力號|Gē-le̍k-hō|Gē-li̍k-hō|毅力號|Perseverance|
|探測車|thàm-chhek-chhia|thàm-tshik-tshia|探測車|rover|
|獨創號|To̍k-chhòng-hō|To̍k-tshòng-hō|獨創號|Ingenuity|
|直升機|ti̍t-seng-ki|ti̍t-sing-ki|直升機|helicopter|
|拼鬥影像|pheng-tàu-iáⁿ-siōng|phing-tàu-iánn-siōng|馬賽克拼接圖|mosaic|
|自翕|chū-hip|tsū-hip|自拍|selfie|
|速翕|sok-hip|sok-hip|快照|a quick snap shot|
|火星日|hóe-chhiⁿ-ji̍t|hué-tshinn-ji̍t|火星日|sol|

{{% /apod %}}
[An-Li Tsai]: mailto:thianbun.taigi@gmail.com
[TARA]: https://tara.tw

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/


[its first selfie on Mars]:https://www.jpl.nasa.gov/images/perseverances-selfie-with-ingenuity
[teamwork and weeks of planning on Mars time]:https://www.nasa.gov/feature/jpl/watch-and-hear-how-nasa-s-perseverance-rover-took-its-first-selfie
[selfie, the rover's]:https://mars.nasa.gov/mars2020/
[the Mars Ingenuity helicopter]:https://mars.nasa.gov/technology/helicopter/

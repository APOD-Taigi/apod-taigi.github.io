---
title: 土衛二 Enceladus 誠實 ê 色水
date: 2025-06-10
publishdate: 2025-00-00T11:45:00+0800
tags: [free2share, 土衛二 Enceladus]
hero: https://apod.nasa.gov/apod/image/2506/EnceladusTrue_Cassini_960.jpg
summary: 土星 ê 衛星 土衛二 Enceladus 表面冰層下底 ê 海洋，敢有性命？
---

{{% apod %}}

- 原始文章：[Enceladus in True Color](https://apod.nasa.gov/apod/ap250610.html)
- 影像來源：[NASA](https://www.nasa.gov/), [ESA](https://www.esa.int/), [JPL](https://www.jpl.nasa.gov/), [SSI](https://www.spacescience.org/), [Cassini Imaging Team](http://ciclops.org/)
- 台文翻譯：- 台文翻譯：[An-Li Tsai][An-Li Tsai] ([TARA][TARA])

## [漢羅] 土衛二 Enceladus 誠實 ê 色水
土星 ê 衛星 土衛二 Enceladus 表面冰層下底 ê 海洋，敢有性命？
科學家認為可能有，因為伊表面有一條長長 ê 溝仔，有人 kā 叫做「虎紋」。
這粒冷吱吱 ê 衛星內部 ê 冰，就是 ùi「虎紋」噴到太空去，了後 tī 衛星 南極 ê 天頂 形成 冰珠仔雲，這就是神祕 ê 土星環 E 環 ê 來源。
這个證據是 ùi 2004 年 到 2017 年 踅 土星 ê Cassini 機器人太空船 來-⁠-ê。
這張相片 是 近距離 飛過 土衛二 Enceladus ê 懸解析度影像。
彼寡較深 ê 必巡，有一部份有烏影。
土衛二 Enceladus 是按怎會遮爾活跳跳，到今猶是一个謎。
伊 ê 厝邊衛星 土衛一 Mimas kah 伊差不多大細，毋過是 死殗殗。
科學家 tùi 噴出來 ê 冰粒 做分析，證據表示講，土衛二 Enceladus 內底有複雜 ê 有機分子。
這款 厚炭素 ê 大分子 會當支持 土衛二 Enceladus 地下 可能 有 性命 ê 假說，毋過猶無法度證明講 伊有。

## [POJ] Thó͘-ūi-jī Enceladus Chiâⁿ-si̍t ê Sek-chúi
Thó͘-chheⁿ ê ūi-chheⁿ Thó͘-ūi-jī Enceladus piáu-bīn peng-chân ē-té ê hái-iûⁿ, kám-ū sìⁿ-miā?
Kho-ha̍k-ka jīn-ûi khó-lêng ū, in-ūi i piáu-bīn ū chi̍t tiâu tn̂g-tn̂g ê kau-á, ū-lâng kā kiò-chò "hó͘-bûn".
Chit lia̍p léng-ki-ki ê ūi-chheⁿ lōe-pō͘ ê peng, tio̍h-sī ùi "hó͘-bûn" phùn kàu thài-khong khì, liáu-āu tī ūi-chheⁿ lâm-ke̍k ê thiⁿ-téng hêng-sêng peng-chu-á hûn, che tio̍h-sī sîn-pì ê Thó͘-chheⁿ-khoân E khoân ê lâi-goân.
Chit-ê chèng-kì sī ùi 2004 nî kàu 2017 nî se̍h Thó͘-chheⁿ ê Cassini Ke-khì-lâng Thài-khong-chûn lâi--ê.
Chit-tiuⁿ siòng-phìⁿ sī kīn kū-lī poe-kòe Thó͘-ūi-jī Enceladus ê koân kái-sek-tō͘ iáⁿ-siōng.
Chit-tiuⁿ ká-sek siòng-phìⁿ lāi-té ê nâ-sek tiâu-bûn, to̍h-sī chit-ê kiò-chò hó͘-bûn ê te̍k-pia̍t bûn-lō͘.
Hit-kóa khah chhim ê pit-sûn, ū chi̍t-pō͘-hūn ū o͘-iáⁿ.
Thó͘-ūi-jī Enceladus sī-án-chóaⁿ ē chiah-nī oa̍h-thiàu-thiàu, kàu-taⁿ iáu-sī chi̍t-ê bī.
I ê chhù-piⁿ ūi-chheⁿ Thó͘-ūi-it Mimas kah i chha-put-to tōa-sè, m̄-koh sī sí-giān-giān.
kho-ha̍k-ka tùi phùn chhut-lâi ê peng-lia̍p chò hun-sek, chèng-kì piáu-sī kóng, Thó͘-ūi-jī Enceladus lāi-té ū ho̍k-cha̍p ê iú-ki hun-chú.
Chit-khoán kāu thòaⁿ-sò͘ ê tōa hun-chú ē-tàng chi-chhî Thó͘-ūi-jī Enceladus tē-hā khó-lêng ū sìⁿ-miā ê ká-soat, m̄-koh iáu bô-hoat-tō͘ chèng-bêng kóng i ū.

## [KIP] Thóo-uī-jī Enceladus Tsiânn-si̍t ê Sik-tsuí
Thóo-tshenn ê uī-tshenn Thóo-uī-jī Enceladus piáu-bīn ping-tsân ē-té ê hái-iûnn, kám-ū sìⁿ-miā?
Kho-ha̍k-ka jīn-uî khó-lîng ū, in-uī i piáu-bīn ū tsi̍t tiâu tn̂g-tn̂g ê kau-á, ū-lâng kā kiò-tsò "hóo-bûn".
Tsit lia̍p líng-ki-ki ê uī-tshenn luē-pōo ê ping, tio̍h-sī uì "hóo-bûn" phùn kàu thài-khong khì, liáu-āu tī uī-tshenn lâm-ki̍k ê thinn-tíng hîng-sîng ping-tsu-á hûn, tse tio̍h-sī sîn-pì ê Thóo-tshenn-khuân E khuân ê lâi-guân.
Tsit-ê tsìng-kì sī uì 2004 nî kàu 2017 nî se̍h Thóo-tshenn ê Cassini Ke-khì-lâng Thài-khong-tsûn lâi--ê.
Tsit-tiunn siòng-phìnn sī kīn kū-lī pue-kuè Thóo-uī-jī Enceladus ê kuân kái-sik-tōo iánn-siōng.
Tsit-tiunn ká-sik siòng-phìnn lāi-té ê nâ-sik tiâu-bûn, to̍h-sī tsit-ê kiò-tsò hóo-bûn ê ti̍k-pia̍t bûn-lōo.
Hit-kuá khah tshim ê pit-sûn, ū tsi̍t-pōo-hūn ū oo-iánn.
Thóo-uī-jī Enceladus sī-án-tsuánn ē tsiah-nī ua̍h-thiàu-thiàu, kàu-tann iáu-sī tsi̍t-ê bī.
I ê tshù-pinn uī-tshenn Thóo-uī-it Mimas kah i tsha-put-to tuā-sè, m̄-koh sī sí-giān-giān.
kho-ha̍k-ka tuì phùn tshut-lâi ê ping-lia̍p tsò hun-sik, tsìng-kì piáu-sī kóng, Thóo-uī-jī Enceladus lāi-té ū ho̍k-tsa̍p ê iú-ki hun-tsú.
Tsit-khuán kāu thuànn-sòo ê tuā hun-tsú ē-tàng tsi-tshî Thóo-uī-jī Enceladus tē-hā khó-lîng ū sìnn-miā ê ká-suat, m̄-koh iáu bô-huat-tōo tsìng-bîng kóng i ū.

## [English] Enceladus in True Color
Do oceans under the ice of Saturn's moon [Enceladus][Enceladus] contain life?
A reason to think so involves long features -- some dubbed tiger stripes -- that are known to be [spewing ice][spewing ice] from the moon's icy interior into space.
These surface cracks create clouds of fine ice particles over the moon's South Pole and create [Saturn][Saturn]'s mysterious [E-ring][E-ring].
Evidence for this has come from the [robot Cassini spacecraft][robot Cassini spacecraft] that orbited [Saturn][Saturn] from 2004 to 2017.
[Pictured here][Pictured here], a high resolution image of [Enceladus][Enceladus] is shown in true color from a close flyby.
The deep crevasses are partly shadowed.
Why [Enceladus][Enceladus] is active remains a mystery, as the neighboring moon [Mimas][Mimas], approximately the same size, appears quite dead.
An [analysis][analysis] of [ejected ice grains][ejected ice grains] has yielded evidence that complex organic molecules exist inside Enceladus.
These large carbon-rich [molecules bolster][molecules bolster] -- but do not prove -- that oceans under Enceladus' surface could [contain life][contain life].

## 詞彙學習
|漢羅|POJ|KIP|華語|English|
|-|-|-|-|-|
|土星|Thó͘-chheⁿ|Thóo-tshenn|土星|Saturn|
|虎紋|hó͘-bûn|hóo-bûn|虎紋|tiger stripes|
|土衛二 Enceladus|Thó͘-ūi-jī|Thóo-uī-jī|土衛二 Enceladus|Enceladus|
|土衛一 Mimas|Thó͘-ūi-i̍t Mimas|Thóo-uī-i̍t Mimas|土衛一彌瑪斯|Mimas|
|土星環|Thó͘-chheⁿ-khoân|Thóo-tshenn-khuân|土星環|Saturn’s Ring|
|E 環|E-khoân|E-khuân|E 環|E-ring|
|Cassini 機器人太空船|Cassini Ke-khì-lâng Thài-khong-chûn|Cassini Ke-khì-lâng Thài-khong-tsûn|卡西尼機器人太空船|robotic Cassini spacecraft|
|懸解析度|koân kái-sek-tô͘|kuân kái-sik-tôo|高解析度|high definition|
|有機分子|iú-ki hun-chú|iú-ki hun-tsú|有機分子|organic molecules|
|假色|ká-sek|ká-sik|假色|false-color|
|炭素|thòaⁿ-sò͘|thuànn-sòo|碳|carbon|
|死殗殗|sí-giān-giān|sí-giān-giān|死氣沉沉|quite dead|

{{% /apod %}}
[An-Li Tsai]: mailto:thianbun.taigi@gmail.com
[TARA]: https://www.astro.ncu.edu.tw/taova/index.php/tara-trip/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[Enceladus]:https://science.nasa.gov/saturn/moons/enceladus/
[spewing ice]:https://apod.nasa.gov/apod/ap071013.html
[Saturn]:https://science.nasa.gov/saturn/
[E-ring]:https://apod.nasa.gov/apod/ap070327.html
[robot Cassini spacecraft]:https://science.nasa.gov/mission/cassini/spacecraft/cassini-orbiter/
[Saturn]:https://en.wikipedia.org/wiki/Saturn
[Pictured here]:https://photojournal.jpl.nasa.gov/catalog/PIA17202
[Enceladus]:https://solarsystem.nasa.gov/moons/saturn-moons/enceladus/in-depth/
[Enceladus]:https://science.nasa.gov/saturn/moons/enceladus/
[Mimas]:https://apod.nasa.gov/apod/ap141021.html
[analysis]:https://www.jpl.nasa.gov/news/complex-organics-bubble-up-from-enceladus/
[ejected ice grains]:https://apod.nasa.gov/apod/ap170416.html
[molecules bolster]:https://gizmodo.com/the-discovery-of-complex-organic-molecules-on-saturn-s-1827173141
[contain life]:https://www.nasa.gov/missions/cassini/nasa-cassini-data-reveals-building-block-for-life-in-enceladus-ocean/

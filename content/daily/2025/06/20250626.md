---
title: 海鷗星雲
date: 2025-06-26
publishdate: 2025-06-26T11:45:00+0800
tags: [海鷗星雲, 天狼星, 大犬座 alpha 星, IC 2177, HD 53367, 超新星爆炸, 大犬座 FN 星, 弓形衝擊波, OB1 星協, 銀河盤, 水素, 發射星雲, 反射星雲]
hero: https://apod.nasa.gov/apod/image/2506/IC2177SeagullLRGB-APOD1024.jpg
summary: 這規片發光氣體塗粉雲，對 地球 ê 天文學家來講，看起來敢若是一隻鳥仔，所以伊才會提著這个外號，海鷗星雲。
---

{{% apod %}}

- 原始文章：[The Seagull Nebula](https://apod.nasa.gov/apod/ap250626.html)
- 影像來源 kah [版權][Copyright]: [Timothy Martin][Timothy_Martin]
- 台文翻譯：[An-Li Tsai][An-Li Tsai] ([TARA][TARA])


## [漢羅] 海鷗星雲
這規片發光氣體塗粉雲，對 地球 ê 天文學家來講，看起來敢若是一隻鳥仔，所以伊才會提著這个外號，海鷗星雲。
這隻 宇宙鳥仔 ê 肖像 包括了銀河盤，大細有 3.5 度闊，就 tī 天狼星 方向附近。
天狼星 是 大犬座（大隻狗星座）ê alpha 星。
海鷗星雲上光是伊 ê 頭部，編號 IC 2177，這是一个實密、有真濟塗粉 ê 發射星雲 kah 反射星雲，內底有一粒足大 ê 恆星 HD 53367。
較大範圍 ê 發射區，嘛有其他編號 ê 天體，應該是超新星爆炸 連紲噴出來 ê 一重氣體殼 ê 其中一部份。
Tī 中央正爿下跤 彼个足明顯 ê 藍色弧線，是 ùi 落跑 ê 恆星大犬座 FN 噴出來 ê 弓形衝擊波。
這个複雜 ê 星際氣體 kah 塗粉雲，主要 ê 成份是發紅光 ê 水素原子。
照 海鷗星雲 ê 距離 3,800 光年來估計，伊 kah 大犬座 OB1 星協 ê 其他恆星，tī 天頂 占超過 200 光年闊 ê 範圍。

## [POJ] Hái-o͘ Seng-hûn
Che kui-phìⁿ hoat-kng khì-thé thô͘-hún hûn, tùi Tē-kiû ê thian-bûn ha̍k-ka lâi-kóng, khòaⁿ--khí-lâi káⁿ-ná sī chi̍t chiah chiáu-á, só͘-í i chiah-ē the̍h-tio̍h chit-ê gōa-hō, Hái-o͘ Seng-hûn.
Chit chiah ú-tiū chiáu-á ê siàu-siōng pau-koat liáu gîn-hô-pôaⁿ, tōa-sè ū 3.5 tō͘ khoah, tō tī Thian-lông-chheⁿ hong-hiòng hù-kīn.
Thian-lông-chheⁿ sī Tōa-khián-chō (tōa-chiah káu seng-chō) ê alpha chheⁿ.
Hái-o͘ Seng-hûn siōng kng sī i ê thâu-pō͘, pian-hō IC 2177, che-sī chi̍t-ê cha̍t-ba̍t, ū chin chē thô͘-hún ê hoat-siā seng-hûn kah hoán-siā seng-hûn, lāi-té ū chi̍t-lia̍p chiok tōa ê hêng-chheⁿ HD 53367.
Khah tōa hoān-ûi ê hoat-siā khu, mā ū kî-thaⁿ pian-hō ê thian-thé, èng-kai sī  chhiau-sin-seng po̍k-chà liân-sòa phùn--chhut-lâi ê chi̍t têng khì-thé-khak ê kî-tiong chi̍t-pō͘-hūn.
Tī tiong-ng chiàⁿ-pêng ē-kha hit-ê chiok bêng-hián ê nâ-sek hô͘ sòaⁿ, sī ùi làu-phâu ê hêng-chheⁿ Tōa-khián-chō FN phùn--chhut-lâi ê keng-hêng chhiong-kek-pho.
Chit-ê ho̍k-cha̍p ê chheⁿ chè khì-thé kah thô͘-hún hûn, chú-iàu ê sêng-hūn sī hoat âng-kng ê chúi-sò͘ goân-chú.
Chiàu Hái-o͘ seng-hûn ê kī-lî 3,800 kng-nî lâi kó͘-kè, i kah Tōa-khián-chō OB1 seng-hia̍p ê kî-thaⁿ hêng-chheⁿ, tī thiⁿ-téng chiàm chhiau-kòe 200 kng-nî khoah ê hoān-ûi.

## [KIP] Hái-oo Sing-hûn
Tse kui-phìnn huat-kng khì-thé thôo-hún hûn, tuì Tē-kiû ê thian-bûn ha̍k-ka lâi-kóng, khuànn--khí-lâi kánn-ná sī tsi̍t tsiah tsiáu-á, sóo-í i tsiah-ē the̍h-tio̍h tsit-ê guā-hō, Hái-oo Sing-hûn.
Tsit tsiah ú-tiū tsiáu-á ê siàu-siōng pau-kuat liáu gîn-hô-puânn, tuā-sè ū 3.5 tōo khuah, tō tī Thian-lông-tshenn hong-hiòng hù-kīn.
Thian-lông-tshenn sī Tuā-khián-tsō (tuā-tsiah káu sing-tsō) ê alpha tshenn.
Hái-oo Sing-hûn siōng kng sī i ê thâu-pōo, pian-hō IC 2177, tse-sī tsi̍t-ê tsa̍t-ba̍t, ū tsin tsē thôo-hún ê huat-siā sing-hûn kah huán-siā sing-hûn, lāi-té ū tsi̍t-lia̍p tsiok tuā ê hîng-tshenn HD 53367.
Khah tuā huān-uî ê huat-siā khu, mā ū kî-thann pian-hō ê thian-thé, ìng-kai sī  tshiau-sin-sing po̍k-tsà liân-suà phùn--tshut-lâi ê tsi̍t tîng khì-thé-khak ê kî-tiong tsi̍t-pōo-hūn.
Tī tiong-ng tsiànn-pîng ē-kha hit-ê tsiok bîng-hián ê nâ-sik hôo suànn, sī uì làu-phâu ê hîng-tshenn Tuā-khián-tsō FN phùn--tshut-lâi ê king-hîng tshiong-kik-pho.
Tsit-ê ho̍k-tsa̍p ê tshenn tsè khì-thé kah thôo-hún hûn, tsú-iàu ê sîng-hūn sī huat âng-kng ê tsuí-sòo guân-tsú.
Tsiàu Hái-oo sing-hûn ê kī-lî 3,800 kng-nî lâi kóo-kè, i kah Tuā-khián-tsō OB1 sing-hia̍p ê kî-thann hîng-tshenn, tī thinn-tíng tsiàm tshiau-kuè 200 kng-nî khuah ê huān-uî.

## [English] The Seagull Nebula

An interstellar expanse of glowing gas and obscuring dust presents a bird-like visage to astronomers from planet Earth, suggesting its popular moniker, the [Seagull Nebula][Seagull_Nebula].
This [broadband portrait][broadband_portrait] of the cosmic bird covers a 3.5-degree wide swath across the plane of the Milky Way, in the [direction of Sirius][direction_of_Sirius], alpha star of the constellation of the Big Dog ([Canis Major][Canis_Major]).
The bright head of the Seagull Nebula is cataloged as IC 2177, a compact, dusty emission and reflection nebula with embedded massive star HD 53367.
The larger [emission region][emission_region], encompassing objects with other catalog designations, is [Likely part of an extensive shell structure][Likely_part_of_an_extensive_shell_structure] swept up by successive supernova explosions.
The notable bluish arc below and right of center is a bow shock from runaway star [FN Canis Majoris][FN_Canis_Majoris].
Dominated by the reddish glow of atomic hydrogen, this complex of interstellar gas and dust clouds with other stars of the [Canis Majoris OB1][Canis_Majoris_OB1] association spans over 200 light-years at the Seagull Nebula's estimated 3,800 light-year distance.

## 詞彙學習
|漢羅|POJ|KIP|華語|English|
|-|-|-|-|-|
|海鷗星雲|Hái-o͘-seng-hûn|Hái-oo-sing-hûn|海鷗星雲|the Seagull Nebula|
|天狼星|Thian-lông-chhiⁿ|Thian-lông-tshinn|天狼星|Sirius|
|大犬座 alpha 星|Tāi-khián-chō alpha chhiⁿ|Tāi-khián-tsō alpha tshinn|大犬座 alpha|alpha Canis Major|
|IC 2177|I-C jī-it-chhit-chhit|I-C jī-it-tshit-tshit|IC 2177|IC 2177|
|HD 53367|HD ngó͘ sam-sam lio̍k-chhit|HD ngóo sam-sam lio̍k-tshit|HD 53367|HD 53367|
|超新星爆炸|chhiau-sin-seng po̍k-chà|tshiau-sin-sing po̍k-tsà|超新星爆炸|supernova explosion|
|大犬座 FN 星|Tāi-khián-chō F-N chhiⁿ|Tāi-khián-tsō F-N tshinn|大犬座 FN|FN Canis Majoris|
|弓形衝擊波|kiong-hêng chhiong-kek-pho|kiong-hîng tshiong-kik-pho|弓形衝擊波|bow shock|
|OB1 星協|OB-one seng-hia̍p|OB-one sing-hia̍p|OB1 星協|OB1 association|
|銀河盤|Gîn-hô-pôaⁿ|Gîn-hô-puânn|銀河盤|the plane of the Milky Way|
|水素|chúi-sò͘|tsuí-sòo|氫|hydrogen|
|發射星雲|hoat-siā seng-hûn|huát-siā sing-hûn|發射星雲|emission nebula|
|反射星雲|hoán-siā seng-hûn|huán-siā sing-hûn|反射星雲|reflection nebula|


{{% /apod %}}
[An-Li Tsai]: mailto:thianbun.taigi@gmail.com
[TARA]: https://www.astro.ncu.edu.tw/taova/index.php/tara-trip/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[Seagull_Nebula]:https://astrobackyard.com/seagull-nebula/
[broadband_portrait]:https://app.astrobin.com/u/AccidentalAstronomers?i=mnrp5s&r=E
[direction_of_Sirius]:https://apod.nasa.gov/apod/ap161215.html
[Canis_Major]:https://en.wikipedia.org/wiki/Canis_Major
[emission_region]:http://www.youtube.com/watch?v=SLW7uPs7hS0
[Likely_part_of_an_extensive_shell_structure]:https://ui.adsabs.harvard.edu/abs/2019A%26A...628A..44F/abstract
[FN_Canis_Majoris]:https://en.wikipedia.org/wiki/FN_Canis_Majoris
[Canis_Majoris_OB1]:https://ui.adsabs.harvard.edu/abs/2019A%26A...628A..44F/abstract
[Timothy_Martin]:https://app.astrobin.com/u/AccidentalAstronomers
[Copyright]:lib/about_apod.html#srapply
---
title: 捲螺仔星系 M61 ê 中心
date: 2025-06-24
publishdate: 2025-06-24T11:45:00+0800
tags: [捲螺仔星系, 捲螺仔手骨, M61, Messier 61, Hubble 太空望遠鏡, ESO 歐洲南方天文台, 超大質量烏洞, 星系團, 星團, 室女座, NGC 4303]
hero: https://apod.nasa.gov/apod/image/2506/M61_HubbleEsoGendler_960.jpg
summary: 這个捲螺仔星系 ê 中心敢閣有一个捲螺仔星系？可能有 ê 款。
---

{{% apod %}}

- 原始文章：[In the Center of Spiral Galaxy M61](https://apod.nasa.gov/apod/ap250624.html)
- 影像來源: [NASA][NASA],[ESA][ESA],[Hubble][Hubble],[ESO][ESO];處理 & 版權:[Robert Gendler][Robert_Gendler]
- APOD Turns 30!: [Free public lecture in Cork, Ireland TONIGHT (Tuesday) at 7 pm](https://corkastronomyclub.com/astronomy-picture-of-the-day-lecture/)
- 台文翻譯：[An-Li Tsai][An-Li Tsai] ([TARA][TARA])


## [漢羅] 捲螺仔星系 M61 ê 中心

這个捲螺仔星系 ê 中心敢閣有一个捲螺仔星系？
可能有 ê 款。
這張是正面向地球 ê 捲螺仔星系 Messier 61 (M61)，伊有光爍爍 ê 中心。
這張是用 Hubble 太空望遠鏡、ESO 歐洲南方天文台、 kah 地球頂懸一寡 細台望遠鏡 ê 影像資料鬥做伙 ê 詳細相片。
M61 tī 室女座星系團內底，離咱干焦 5500 萬光年遠，伊閣有另外一个名是 NGC 4303。
伊去予人認為是一个親像咱銀河系 ê 棍螺仔星系。
Kah 別 ê 捲螺仔星系仝款，M61 嘛有大支骨 ê 捲螺仔手骨、宇宙塗粉帶、粉紅色 ê 恆星形成區、 kah 足少年 ê 藍色星團。
伊 ê 中心是一粒活跳 ê 超大質量烏洞，烏洞 ê 邊仔是光爍爍 ê 氣體踅對星系中心去，予中心看起來就親像閣有一个捲螺仔星系 tī 遐。

<!--
## [中文] 螺旋星系 M61 的中心

這個螺旋星系的中心有螺旋星系嗎？
某種程度上是的。
這幅來自哈伯太空望遠鏡、歐洲南方天文台以及地球上其他小型望遠鏡的影像數據，共同構成了這張梅西耶 61 螺旋星係正面及其明亮中心的詳細影像。
M61 位於室女座星系團，距離我們僅 5500 萬光年，又名 NGC 4303。
它被認為是一個類似我們銀河系的棒旋星系。
與其他螺旋星系一樣，M61 也擁有寬闊的旋臂、宇宙塵埃帶、粉紅色的恆星形成區域以及年輕的藍色星團。
它的核心包含一個活躍的超大質量黑洞，周圍環繞著明亮的核螺旋——墜落的恆星形成氣體本身看起來像一個獨立的螺旋星系。
-->

## [POJ] Kńg-lê-á Seng-hē M̌1 ê tiong-sim

Chit-ê kńg-lê-á seng-hē ê tiong-sim kám koh-ū chi̍t-ê kńg-lê-á seng-hē?
Khó-lêng ū ê khoán.
Chit-tiuⁿ sī chiàⁿ-bīn hiòng Tē-kiû-ê kńg-lê-á seng-hē Messier 61 (M61),i ū kng-sih-sih ê tiong-sim.
Chit-tiuⁿ sī iōng Hubble thài-khong bōng-oán-kiàⁿ, ESO Au-chiu lâm-hong thian-bûn tâi, kah tē-kiû téng-koân chi̍t-kóa sè tâi bōng-oán-kiàⁿ ê iáⁿ-siōng chu-liāu tàu-chò-hóe ê siông-sè siòng-phìⁿ.
M̌1 tī Sek-lú-chō seng-hē-thoân lāi-té, lī lán kan-na 5500 bān kng-nî hn̄g, i koh-ū lēng-gōa chi̍t-ê miâ sī NGC 4303.
I khì hō͘ lâng jīn-ûi sī chi̍t-ê chhin-chhiūⁿ lán gîn-hô-hē ê kùn-lê-á seng-hē.
Kah pa̍t-ê kńg-lê-á seng-hē kāng-khoán, M̌1 mā ū tōa-ki-kut ê kńg-lê-á chhiú-kut, ú-tiū thô͘-hún tòa, Hún-âng-sek ê hêng-chhiⁿ hêng-seng khu, kah chiok siàu-liân ê nâ-sek seng-thoân.
I ê tiong-sim sī chi̍t-lia̍p oa̍h-thiàu ê chhiau-tōa chit-liōng o͘-tōng, o͘-tōng ê piⁿ-á sī kng-sih-sih ê khì-thé se̍h ùi seng-hē tiong-sim khì, hō͘ tiong-sim khòaⁿ--khí-lâi tō chhin-chhiūⁿ koh-ū chi̍t-ê kńg-lê-á seng-hē tī hia.

## [KIP] Kńg-lê-á Sing-hē M61 ê tiong-sim

Tsit-ê kńg-lê-á sing-hē ê tiong-sim kám koh-ū tsi̍t-ê kńg-lê-á sing-hē?
Khó-lîng ū ê khuán.
Tsit-tiunn sī tsiànn-bīn hiòng Tē-kiû-ê kńg-lê-á sing-hē Messier 61 (M61),i ū kng-sih-sih ê tiong-sim.
Tsit-tiunn sī iōng Hubble thài-khong bōng-uán-kiànn, ESO Au-tsiu lâm-hong thian-bûn tâi, kah tē-kiû tíng-kuân tsi̍t-kuá sè tâi bōng-uán-kiànn ê iánn-siōng tsu-liāu tàu-tsò-hué ê siông-sè siòng-phìnn.
M61 tī Sik-lú-tsō sing-hē-thuân lāi-té, lī lán kan-na 5500 bān kng-nî hn̄g, i koh-ū līng-guā tsi̍t-ê miâ sī NGC 4303.
I khì hōo lâng jīn-uî sī tsi̍t-ê tshin-tshiūnn lán gîn-hô-hē ê kùn-lê-á sing-hē.
Kah pa̍t-ê kńg-lê-á sing-hē kāng-khuán, M61 mā ū tuā-ki-kut ê kńg-lê-á tshiú-kut, ú-tiū thôo-hún tuà, Hún-âng-sik ê hîng-tshinn hîng-sing khu, kah tsiok siàu-liân ê nâ-sik sing-thuân.
I ê tiong-sim sī tsi̍t-lia̍p ua̍h-thiàu ê tshiau-tuā tsit-liōng oo-tōng, oo-tōng ê pinn-á sī kng-sih-sih ê khì-thé se̍h uì sing-hē tiong-sim khì, hōo tiong-sim khuànn--khí-lâi tō tshin-tshiūnn koh-ū tsi̍t-ê kńg-lê-á sing-hē tī hia.

## [English] In the Center of Spiral Galaxy M61

Is there a [spiral galaxy][spiral_galaxy] in the center of this spiral galaxy?
Sort of.
[Image data][Image_data] from the [Hubble Space Telescope][Hubble_Space_Telescope], the [European Southern Observatory][European_Southern_Observatory], and smaller telescopes on [planet Earth][planet_Earth] are combined in [this detailed portrait][this_detailed_portrait] of face-on spiral galaxy [Messier 61][Messier_61] (M61) and its bright center.
A mere 55 million light-years away in the [Virgo Cluster of Galaxies][Virgo_Cluster_of_Galaxies], M61 is also known as NGC 4303.
It's considered to be an example of a [barred spiral galaxy][barred_spiral_galaxy] similar to our own [Milky Way][Milky_Way].
Like other spiral galaxies, M61 also features sweeping spiral arms, cosmic dust lanes, pinkish star forming regions, and young blue star clusters.
Its core houses an active [supermassive black hole][supermassive_black_hole] surrounded by a bright [nuclear spiral][nuclear_spiral] -- infalling star-forming gas that [itself looks][itself_looks] like a separate spiral galaxy.

## 詞彙學習
|漢羅|POJ|KIP|華語|English|
|-|-|-|-|-|
| 捲螺仔星系 | kńg-lê-á seng-hē | kńg-lê-á sing-hē | 螺旋星系 | spiral galaxy |
| 捲螺仔手骨 | kng-lê-á chhiu-kut | kng-lê-á tshiu-kut | 螺旋手臂、旋臂 | spiral arm |
| Hubble 太空望遠鏡 | Hubble thài-khong bōng-oán-kiàⁿ | Hubble thài-khong bōng-uán-kiànn | Hubble 太空望遠鏡 | Hubble Space Telescope |
| ESO 歐洲南方天文台 | ESO Au-chiu lâm-hong thian-bûn-tâi | ESO Au-tsiu lâm-hong thian-bûn-tâi | ESO 歐洲南方天文台 | European Southern Observatory |
| 超大質量烏洞 | chhiau-tōa chit-liōng o͘-tōng | tshiau-tuā tsit-liōng oo-tōng oo-tōng | 超大質量黑洞 | supermassive black hole |
| 星系團 | seng-hē-thoân | sing-hē-thuân | 星系團 | galaxy cluster |
| 星團 | seng-thoân | sing-thuân | 星團 | star cluster |
| 室女座 | Sek-lú-chō͘ | Sik-lú-tsōo | 室女座 | Virgo |


{{% /apod %}}
[An-Li Tsai]: mailto:thianbun.taigi@gmail.com
[TARA]: https://tara.tw

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[spiral_galaxy]:https://en.wikipedia.org/wiki/Spiral_galaxy
[Image_data]:https://esahubble.org/images/potw1324a/
[Hubble_Space_Telescope]:https://spaceplace.nasa.gov/hubble/
[European_Southern_Observatory]:https://www.eso.org/public/teles-instr/
[planet_Earth]:https://apod.nasa.gov/apod/ap220206.html
[this_detailed_portrait]:http://www.robgendlerastropics.com/M61-HST-ESO-New.html
[Messier_61]:https://en.wikipedia.org/wiki/Messier_61
[Virgo_Cluster_of_Galaxies]:https://apod.nasa.gov/apod/ap250417.html
[barred_spiral_galaxy]:https://apod.nasa.gov/apod/ap221016.html
[Milky_Way]:https://science.nasa.gov/resource/the-milky-way-galaxy/
[supermassive_black_hole]:https://apod.nasa.gov/apod/ap100529.html
[nuclear_spiral]:https://ui.adsabs.harvard.edu/abs/2000ApJ...528..677E/abstract
[itself_looks]:https://www.reddit.com/media?url=https%3A%2F%2Fexternal-preview.redd.it%2Fq8EUhIDfyVNyKn9ZMWx16fUV35w5G7N4cjXcSpePJXY.jpg%3Fwidth%3D320%26crop%3Dsmart%26auto%3Dwebp%26s%3D43247d01e96d9b6a471835d51173749e4dd5cb3c
[NASA]:https://www.nasa.gov
[ESA]:https://www.esa.int/
[Hubble]:https://science.nasa.gov/mission/hubble/overview/about-hubble/
[ESO]:https://www.eso.org/public/about-eso/
[Robert_Gendler]:http://www.robgendlerastropics.com/Biography2.html
---
title: Rubin ê 星系
date: 2025-06-13
publishdate: 2025-06-13T11:45:00+0800
tags: [free2share, Rubin ê 星系, Hubble 太空望遠鏡, UGC 2885, 英仙座, 捲螺仔星系, 銀河系, 烏暗物質, 光針, 前景星, 直徑]
hero: https://apod.nasa.gov/apod/image/2506/RubinsGalaxy_hst1024.jpg
summary: 這張 Hubble 太空望遠鏡影像是 tī 北方英雄星座，英仙座 ê 方向。
---

{{% apod %}}

- 原始文章：[Rubin's Galaxy](https://apod.nasa.gov/apod/ap250613.html)
- 影像來源：[NASA](https://www.nasa.gov/), [ESA](https://www.spacetelescope.org/), B. Holwerda (University of Louisville)
- 台文翻譯：[An-Li Tsai][An-Li Tsai] ([TARA][TARA])


## [漢羅] Rubin ê 星系
[這張 Hubble 太空望遠鏡影像][In this Hubble Space Telescope image] 是 tī 北方英雄星座，英仙座 ê 方向。
內底彼寡金爍爍、十字形光針 ê 前景星，是咱銀河內 ê 恆星。
這張清楚影像內底有一个較遙遠 ê 天體 [UGC 2885][UGC 2885]，伊是大型捲螺仔星系，kah 咱 ê 距離是 2 億 3200 萬光年。
Kah 銀河系 ê 直徑 10 萬光年 相比，這个星系 ê 大細有 80 萬光年遐爾大，伊內底差不多有 10 億粒恆星。
這差不多是咱銀河內恆星數量 ê 10 倍。
[有一寡研究主題][Part of an investigation] 就是想欲了解 星系是按怎會大甲這个寸尺。
天文學家 Vera Rubin ê chhōa 頭研究就是咧研究會捲踅 ê 捲螺仔星系，UGC 2885 就是其中一个 [足趣味 ê 目標][An Interesting Voyage]。
伊 ê 研究是頭一个有明確證據講，[咱 ê 宇宙是有烏暗物質][dark matter in our universe] ê 存在。

## [POJ] Rubin ê Seng-hē
Chit-tiuⁿ Hubble Thài-khong-bōng-oán-kiàⁿ iáⁿ-siōng sī tī pak-hong eng-hiông seng-chō, Eng-sian-chō ê hong-hiòng.
Lāi-té hit-kóa kim-sih-sih, si̍p-jī-hêng kng-chiam ê chiân-kéng-chheⁿ, sī lán Gîn-hô-hē lāi ê hêng-chheⁿ.
Chit-tiuⁿ chheng-chhó iáⁿ-siōng lāi-té ū chi̍t-ê khah iâu-oán ê thian-thé UGC 2885, i sī tōa-hêng kńg-lê-á seng-hē, kah lán ê kū-lī sī 2 ek 3200 bān kng-nî.
Kah Gîn-hô-hē ê ti̍t-kèng 10 bān kng-nî sio-pí, chit-ê seng-hē ê tōa-sè ū 80 bān kng-nî hiah-nī tōa, i lāi-té chha-put-to ū 10 ek lia̍p hêng-chheⁿ.
Che chha-put-to sī lán Gîn-hô lāi-té hêng-chheⁿ sò͘-liōng ê 10 pōe.
Chi̍t-kóa gián-kiù chú-tê to̍h sī siūⁿ beh liáu-kái seng-hē sī án-ná ē tōa kah chit-ê chhùn-chhioh.
Thian-bûn ha̍k-ka Vera Rubin ê chhōa-thâu gián-kiù to̍h sī leh gián-kiù ē kńg-se̍h ê kńg-lê-á seng-hē, UGC 2885 to̍h sī kî-tiong chi̍t-ê chiok chhù-bī ê bo̍k-piau.
I ê gián-kiù sī thâu chi̍t-ê ū bêng-khak chèng-kù kóng, lán ê ú-tiū sī ū o͘-àm-bu̍t-chit ê chûn-chāi.

## [KIP] Rubin ê Sing-hē
Tsit-tiunn Hubble Thài-khong-bōng-uán-kiànn iánn-siōng sī tī pak-hong ing-hiông sing-tsō, Ing-sian-tsō ê hong-hiòng.
Lāi-té hit-kuá kim-sih-sih, si̍p-jī-hîng kng-tsiam ê tsiân-kíng-tshenn, sī lán Gîn-hô-hē lāi ê hîng-tshenn.
Tsit-tiunn tshing-tshó iánn-siōng lāi-té ū tsi̍t-ê khah iâu-uán ê thian-thé UGC 2885, i sī tuā-hîng kńg-lê-á sing-hē, kah lán ê kū-lī sī 2 ik 3200 bān kng-nî.
Kah Gîn-hô-hē ê ti̍t-kìng 10 bān kng-nî sio-pí, tsit-ê sing-hē ê tuā-sè ū 80 bān kng-nî hiah-nī tuā, i lāi-té tsha-put-to ū 10 ik lia̍p hîng-tshenn.
Tse tsha-put-to sī lán Gîn-hô lāi-té hîng-tshenn sòo-liōng ê 10 puē.
Tsi̍t-kuá gián-kiù tsú-tê to̍h sī siūnn beh liáu-kái sing-hē sī án-ná ē tuā kah tsit-ê tshùn-tshioh.
Thian-bûn ha̍k-ka Vera Rubin ê tshuā-thâu gián-kiù to̍h sī leh gián-kiù ē kńg-se̍h ê kńg-lê-á sing-hē, UGC 2885 to̍h sī kî-tiong tsi̍t-ê tsiok tshù-bī ê bo̍k-piau.
I ê gián-kiù sī thâu tsi̍t-ê ū bîng-khak tsìng-kù kóng, lán ê ú-tiū sī ū oo-àm-bu̍t-tsit ê tsûn-tsāi.

## [English] Rubin's Galaxy
[In this Hubble Space Telescope image][In this Hubble Space Telescope image] the bright, spiky stars lie in the foreground toward the heroic northern constellation Perseus and well within our own Milky Way galaxy.
In sharp focus beyond is [UGC 2885][UGC 2885], a giant spiral galaxy about 232 million light-years distant.
Some 800,000 light-years across compared to the Milky Way's diameter of 100,000 light-years or so, it has around 1 trillion stars.
That's about 10 times as many stars as the Milky Way.
[Part of an investigation][Part of an investigation] to understand how galaxies can grow to such enormous sizes, UGC 2885 was also part of [An Interesting Voyage][An Interesting Voyage] and astronomer Vera Rubin's pioneering study of the rotation of spiral galaxies.
Her work was the first to convincingly demonstrate the dominating presence of [dark matter in our universe][dark matter in our universe].

## 詞彙學習

|漢羅|POJ|KIP|華語|English|
|-|-|-|-|-|
|Rubin ê 星系|Rubin ê seng-hē|Rubin ê sing-hē|魯賓的星系|Rubin's Galaxy|
|Hubble 太空望遠鏡|Hubble Thài-khong-bōng-oán-kiàⁿ|Hubble Thài-khong-bōng-uán-kiànn|哈伯太空望遠鏡|Hubble Space Telescope|
|UGC 2885|UGC jī-pat-pat-ngó͘|UGC jī-pat-pat-ngóo|UGC 2885|UGC 2885|
|英仙座|Eng-sian-chō|Ing-sian-tsō|英仙座|Perseus|
|捲螺仔星系|kńg-lê-á seng-hē|kńg-lê-á sing-hē|螺旋星系|spiral galaxies|
|銀河系|Gîn-hô-hē|Gîn-hô-hē|銀河系|Milky Way galaxy|
|烏暗物質|o͘-àm-bu̍t-chit|oo-àm-bu̍t-tsit|暗物質|dark matter|
|光針|kng-chiam|kng-tsiam|星芒|spike|
|前景星|chiân-kéng-chheⁿ|tsiân-kíng-tshenn|前景星|foreground star|
|直徑|ti̍t-kèng|ti̍t-kìng|直徑|diameter|

{{% /apod %}}
[An-Li Tsai]: mailto:thianbun.taigi@gmail.com
[TARA]: https://www.astro.ncu.edu.tw/taova/index.php/tara-trip/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[In this Hubble Space Telescope image]:https://hubblesite.org/contents/media/images/2020/01/4615-Image
[UGC 2885]:https://ui.adsabs.harvard.edu/abs/1980ApJ...238..471R/abstract
[Part of an investigation]:https://ui.adsabs.harvard.edu/abs/2017hst..prop15107H/abstract
[An Interesting Voyage]:https://www.annualreviews.org/doi/full/10.1146/annurev-astro-081710-102545
[dark matter in our universe]:https://www.space.com/vera-rubin.html
---
title: NGC 3521：佇氣泡內底 ê 星系
date: 2025-06-19
publishdate: 2025-06-19T11:45:00+0800
tags: [NGC 3521, M65, M66, 捲螺仔星系, 捲螺仔手骨, 恆星形成區, 星團, 獅仔座, 天文望遠鏡, 潮汐殘骸, 衛星星系, 恆星流, 氣泡]
hero: https://apod.nasa.gov/apod/image/2506/NGC3521-1024.jpg
summary: 華麗 ê 捲螺仔星系 NGC 3521 離咱干焦 3500 萬光年遠爾爾，伊就佇北天 ê 春季星座 獅仔座 遐。
---

{{% apod %}}

- 原始文章：[NGC 3521: Galaxy in a Bubble](https://apod.nasa.gov/apod/ap250619.html)
- 影像來源 kah [版權][Copyright]: [Vikas Chander][Vikas_Chander]
- 台文翻譯：[An-Li Tsai][An-Li Tsai] ([TARA][TARA])


## [漢羅] NGC 3521：佇氣泡內底 ê 星系
[華麗 ê 捲螺仔星系 NGC 3521][Gorgeous spiral galaxy NGC 3521] 離咱干焦 3500 萬光年遠爾爾，伊就佇北天 ê [春季星座 獅仔座][springtime constellation Leo] 遐。
NGC 3521 佇天頂足光 ê，用細台天文望遠鏡就會當看著伊。
毋閣大部份 ê 天文攝影師攏較愛翕其他星系，親像是 獅仔座 ê 捲螺仔星系 [M66 佮 M65][M66 and M65 t]。
毋閣講實在 ê，咱 無可能 假影 看袂著 這个多彩 ê [宇宙肖像][cosmic portrait]。
這个星系 ê 大細差不多有 5 萬光年闊。
伊有 無連紲、無規則外形 ê [特殊][characteristic] 捲螺仔手骨，面頂有塗粉綴咧、有粉紅仔色 ê 恆星形成區，[閣有][and] 藍色少年恆星 ê 星團。
佇這幅 NGC 3521 ê 深空影像，咱閣看會著伊藏佇一个較暗 ê 大型氣泡外殼內底。
這个外殼應該是潮汐殘骸，是 ùi 足久以前佮 NGC 3521 [合併][undergone mergers] ê 衛星星系 內底，搝長 ê 恆星流。

## [POJ] NGC 3521: Tī Khì-phàu lāi-té ê Seng-hē
Hôa-lē ê kńg-lê-á seng-hē NGC 3521 lî lán kan-na 3500 bān kng-nî hn̄g niā-niā, i to̍h tī pak-thian ê chhun-kùi seng-chō Sai-á-chō hiah.
NGC 3521 tī thiⁿ-téng chiok kng ê, iōng sè-tâi thian-bûn bōng-oán-kiàⁿ to̍h ē-tàng khòaⁿ-tio̍h i.
M̄-koh tōa-pō͘-hūn ê thian-bûn liap-iáⁿ-su lóng ē khah ài hip kî-tha seng-hē, chhiⁿ-chhiūⁿ sī Sai-á-chō ê kńg-lê-á seng-hē M66 kah M65.
M̄-koh kóng si̍t-chāi ê, lán bô khó-lêng ké-iáⁿ khòaⁿ-bōe-tio̍h chit-ê to-chhái ê ú-tiū siàu-siōng.
Chit-ê seng-hē ê tōa-sè chha-put-to ū 5 bān kng-nî khoah.
I ū bô liân-sòa, bô kui-chek gōa-hêng ê te̍k-sû kńg-lê-á chhiú-kut, bīn-téng ū tô͘-hûn tòe leh, ū hún-âng-á sek ê hêng-chhiⁿ hêng-sêng-khu, koh ū nâ-sek siàu-liân hêng-chhiⁿ ê seng-thoân.
Tī chit pak NGC 3521 ê chhim-khong iáⁿ-siōng, lán koh khòaⁿ-ē-tio̍h i chhàng chi̍t-ê khah àm ê tōa-hêng khì-phàu gōa-khak lāi-té.
Chit ê gōa-khak èng-kai sī tiâu-se̍k chân-hâi, sī ùi chiok kú í-chêng kah NGC 3521 ha̍p-pèng ê ūi-chhiⁿ seng-hē lāi-té, giú tn̂g ê hêng-chhiⁿ-liû.

## [KIP] NGC 3521: Tī Khì-phàu lāi-té ê Sing-hē
Huâ-lē ê kńg-lê-á sing-hē NGC 3521 lî lán kan-na 3500 bān kng-nî hn̄g niā-niā, i to̍h tī pak-thian ê tshun-kuì sing-tsō Sai-á-tsō hiah.
NGC 3521 tī thinn-tíng tsiok kng ê, iōng sè-tâi thian-bûn bōng-uán-kiànn to̍h ē-tàng khuànn-tio̍h i.
M̄-koh tuā-pōo-hūn ê thian-bûn liap-iánn-su lóng ē khah ài hip kî-tha sing-hē, tshinn-tshiūnn sī Sai-á-tsō ê kńg-lê-á sing-hē M̌6 kah M̌5.
M̄-koh kóng si̍t-tsāi ê, lán bô khó-lîng ké-iánn khuànn-buē-tio̍h tsit-ê to-tshái ê ú-tiū siàu-siōng.
Tsit-ê sing-hē ê tuā-sè tsha-put-to ū 5 bān kng-nî khuah.
I ū bô liân-suà, bô kui-tsik guā-hîng ê ti̍k-sû kńg-lê-á tshiú-kut, bīn-tíng ū tôo-hûn tuè leh, ū hún-âng-á sik ê hîng-tshinn hîng-sîng-khu, koh ū nâ-sik siàu-liân hîng-tshinn ê sing-thuân.
Tī tsit pak NGC 3521 ê tshim-khong iánn-siōng, lán koh khuànn-ē-tio̍h i tshàng tsi̍t-ê khah àm ê tuā-hîng khì-phàu guā-khak lāi-té.
Tsit ê guā-khak ìng-kai sī tiâu-si̍k tsân-hâi, sī uì tsiok kú í-tsîng kah NGC 3521 ha̍p-pìng ê uī-tshinn sing-hē lāi-té, giú tn̂g ê hîng-tshinn-liû.

## [English] NGC 3521: Galaxy in a Bubble
[Gorgeous spiral galaxy NGC 3521][Gorgeous spiral galaxy NGC 3521] is a mere 35 million light-years away, toward the northern [springtime constellation Leo][springtime constellation Leo].
Relatively bright in planet Earth's sky, NGC 3521 is easily visible in small telescopes but often overlooked by amateur imagers in favor of other Leo spiral galaxies, like [M66 and M65][M66 and M65 e].
It's hard to overlook in this colorful [cosmic portrait][cosmic portrait] though.
Spanning some 50,000 light-years the galaxy sports [characteristic][characteristic] patchy, irregular spiral arms laced with dust, pink star forming regions, [and][and] clusters of young, blue stars.
This deep image also finds NGC 3521 embedded in fainter, gigantic, bubble-like shells.
The shells are likely tidal debris, streams of stars torn from satellite galaxies that have [undergone mergers][undergone mergers] with NGC 3521 in the distant past.

## 詞彙學習
|漢羅|POJ|KIP|華語|English|
|-|-|-|-|-|
|氣泡|khì-phàu|khì-phàu|氣泡|bubble|
|獅仔座|Sai-á-chō|Sai-á-tsō|獅子座|the constellation of Leo|
|天文望遠鏡|thian-bûn bōng-oán-kiàⁿ|thian-bûn bōng-uán-kiànn|天文望遠鏡|telescope|
|捲螺仔星系|kńg-lê-á seng-hē|kńg-lê-á sing-hē|螺旋星系|spiral galaxy|
|捲螺仔手骨|kńg-lê-á chhiú-kut|kńg-lê-á tshiú-kut|螺旋手臂、旋臂|spiral arm|
|恆星形成區|hêng-chhiⁿ hêng-sêng-khu|hîng-tshinn hîng-sîng-khu|恆星形成區|star forming region|
|星團|seng-thoân|sing-thuân|星團|cluster of stars|
|潮汐殘骸|tiâu-se̍k chân-hâi|tiâu-si̍k tsân-hâi|潮汐殘骸|tital debris|
|衛星星系|ūi-chhiⁿ seng-hē|uī-tshinn sing-hē|衛星星系|satellite galaxies|
|恆星流|hêng-chhiⁿ-liû|hîng-tshinn-liû|恆星流|streams of stars|
|NGC 3521|NGC sam-ngó͘-jī-it|NGC sam-ngóo-jī-it|NGC 3521|NGC 3521|
|M65|M la̍k-cha̍p-gō͘|la̍k-tsa̍p-gōo|M65|M65|
|M66|M la̍k-cha̍p-la̍k|la̍k-tsa̍p-la̍k|M66|M66|


{{% /apod %}}
[An-Li Tsai]: mailto:thianbun.taigi@gmail.com
[TARA]: https://tara.tw

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[Gorgeous spiral galaxy NGC 3521]:https://www.nasa.gov/image-feature/goddard/hubble-shears-a-woolly-galaxy
[springtime constellation Leo]:https://earthsky.org/favorite-star-patterns/spring-triangle-regulus-arcturus-spica/
[M66 and M65 e]:https://apod.nasa.gov/apod/ap210320.html
[M66 and M65 t]:https://apod.tw/daily/20210320/
[cosmic portrait]:https://www.hansonastronomy.com/ngc3521-1meter
[characteristic]:https://arxiv.org/abs/1803.03653
[and]:https://arxiv.org/abs/1312.2399
[undergone mergers]:http://www.cosmotography.com/images/galaxy_formation_and_evolution.html
[Vikas_Chander]:https://www.instagram.com/vikaschanderastrophotography/
[Copyright]:lib/about_apod.html#srapply
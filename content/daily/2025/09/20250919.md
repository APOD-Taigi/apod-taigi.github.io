---
title: NGC 6914 星雲複合體
date: 2022-07-07
publishdate: 2022-07-07T11:45:00+0800
tags: [NGC 6914, 星雲複合體, 天鵝座, 銀河盤, 水素, 發射星雲, 反射星雲, 星際塗粉, 紫外光輻射, 星協, OB2 星協, 特徵光, 塗粉雲, 視野, 離子化, 質子, 電子, 原子, 複合線]
hero: https://apod.nasa.gov/apod/fap/image/2207/NGC_6914_1024.jpg
summary: 這張 tī NGC 6914 附近 ê 彩色天景，是欲用來研究內底 ê 恆星、塗粉、kah 發光氣體。

---

{{% apod %}}

- 原始文章：[The NGC 6914 Complex](https://apod.nasa.gov/apod/ap220707.html)
- 影像來源 kah [版權][copyright]：[Giorgio Ferrari](https://www.astrobin.com/users/GiorgioFerrari/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl6jiw9bj031w01xk0tph08vl" >}}

## [漢羅] NGC 6914 星雲複合體
這張 tī NGC 6914 附近 ê [彩色天景][this colorful skyscape]，是欲用來研究內底 ê [恆星、塗粉、kah 發光氣體][stars, dust, and glowing gas]。
這个 [星際星雲複合體][interstellar complex of nebulae] 離咱有 6000 光年遠，伊就 tī 北天星座 [天鵝座][Cygnus and the plane] 咧飛，嘛是 tī 銀河盤 ê 面頂。
這規張宇宙畫布攏是紅色 ê 水素 [發射星雲][emission nebulae] kah 厚塗粉 ê 藍色 [反射星雲][reflection nebulae]。
烏色剪影 ê 部份，就是閘光 ê 星際塗粉。
Tī [天鵝座 OB2][Cygnus OB2] 星協內底 ê 大質量、高溫、少年恆星發出 ê 紫外光輻射，kā 星協內底 ê 原子 [水素氣體][hydrogen gas] 離子化去，產生質子 kah 電子 複合 ê 特徵紅光。
Tī 天鵝座 OB2 內底 ê 恆星嘛因為反射塗粉雲，產生足強 ê 藍色恆星光。
這个超過 1 度闊 ê 望遠鏡視野，按照 NGC 6914 ê 距離來推算，差不多是 100 光年遐爾闊。

## [POJ] NGC 6914 Seng-hûn Ho̍k-ha̍p-thé
Chit tiuⁿ tī NGC 6914 hū-kīn ê chhái-sek thian-kéng, sī beh iōng lâi gián-kiù lāi-té ê hêng-chhiⁿ, thô͘-hún, kah hoat-kng khì-thé.
Chit ê seng-chè seng-hûn ho̍k-ha̍p-thé lī lán ū 6000 kng-nî hn̄g, i to̍h tī pak-thian seng-chō Thian-gô-chō leh poe, mā sī tī Gîn-hô-pôaⁿ ê bīn-téng.
Che kui-tiuⁿ ú-tiū ōe-pò͘ lóng-sī âng-sek ê chúi-sò͘ hoat-siā-seng-hûn kah kāu thô͘-hún ê nâ-sek hoán-siā seng-hûn.
O͘-sek chián-iáⁿ ê pō͘-hūn, to̍h sī cha̍h kng ê seng-chè thô͘-hún.
Tī Thian-gô-chō OB2 seng-hiap lāi-té ê tōa-chit-liōng, ko-un, siàu-liân hêng-chhiⁿ hoat--chhut ê chí-gōa-kng hok-siā, kā seng-hiap lāi-té ê goân-chú chúi-sò͘ khì-thé lî-chú-hòa khì, sán-seng chit-chú kah tiān-chú hok-ha̍p ê te̍k-teng âng-kng.
Tī Thian-gô-chō OB2 lāi-té ê hêng-chhiⁿ mā in-ūi hoán-siā thô͘-hún-hûn, sán-seng chiok kiông ê nâ-sek hêng-chhiⁿ-kng.
Chit ê chhiau-kòe 1 tō͘ khoah ê bōng-oán-kiàⁿ sī-iá, àn-chiàu NGC 6914 ê kū-lî lâi thui-sǹg, chha-put-to sī 100 kng-nî hiah-nī khoah.


## [KIP] NGC 6914 Sing-hûn Ho̍k-ha̍p-thé
Tsit tiunn tī NGC 6914 hū-kīn ê tshái-sik thian-kíng, sī beh iōng lâi gián-kiù lāi-té ê hîng-tshinn, thôo-hún, kah huat-kng khì-thé.
Tsit ê sing-tsè sing-hûn ho̍k-ha̍p-thé lī lán ū 6000 kng-nî hn̄g, i to̍h tī pak-thian sing-tsō Thian-gô-tsō leh pue, mā sī tī Gîn-hô-puânn ê bīn-tíng.
Tse kui-tiunn ú-tiū uē-pòo lóng-sī âng-sik ê tsuí-sòo huat-siā-sing-hûn kah kāu thôo-hún ê nâ-sik huán-siā sing-hûn.
Oo-sik tsián-iánn ê pōo-hūn, to̍h sī tsa̍h kng ê sing-tsè thôo-hún.
Tī Thian-gô-tsō OB2 sing-hiap lāi-té ê tuā-tsit-liōng, ko-un, siàu-liân hîng-tshinn huat--tshut ê tsí-guā-kng hok-siā, kā sing-hiap lāi-té ê guân-tsú tsuí-sòo khì-thé lî-tsú-huà khì, sán-sing tsit-tsú kah tiān-tsú hok-ha̍p ê ti̍k-ting âng-kng.
Tī Thian-gô-tsō OB2 lāi-té ê hîng-tshinn mā in-uī huán-siā thôo-hún-hûn, sán-sing tsiok kiông ê nâ-sik hîng-tshinn-kng.
Tsit ê tshiau-kuè 1 tōo khuah ê bōng-uán-kiànn sī-iá, àn-tsiàu NGC 6914 ê kū-lî lâi thui-sǹg, tsha-put-to sī 100 kng-nî hiah-nī khuah.

## [English] The NGC 6914 Complex
A study in contrasts, [this colorful skyscape][this colorful skyscape] features [stars, dust, and glowing gas][stars, dust, and glowing gas] in the vicinity of NGC 6914.
The [interstellar complex of nebulae][interstellar complex of nebulae] lies some 6,000 light-years away, toward the high-flying northern constellation [Cygnus and the plane][Cygnus and the plane] of our Milky Way Galaxy.
Obscuring interstellar dust clouds appear in silhouette while reddish hydrogen [emission nebulae][emission nebulae], along with the dusty blue [reflection nebulae][reflection nebulae], fill the cosmic canvas.
Ultraviolet radiation from the massive, hot, young stars of the extensive [Cygnus OB2][Cygnus OB2] association ionize the region's atomic [hydrogen gas][hydrogen gas], producing the characteristic red glow as protons and electrons recombine.
Embedded Cygnus OB2 stars also provide the blue starlight strongly reflected by the dust clouds.
The over 1 degree wide telescopic field of view spans about 100 light-years at the estimated distance of NGC 6914.

## 詞彙學習

|漢羅|POJ|KIP|華語|English|
|-|-|-|-|-|
|星際星雲複合體|seng-chè seng-hûn ho̍k-ha̍p-thé|sing-tsè sing-hûn ho̍k-ha̍p-thé|星際星雲複合體|interstellar complex of nebulae|
|天鵝座|Thian-gô-chō|Thian-gô-tsō|天鵝座|Cygnus|
|銀河盤|Gîn-hô-pôaⁿ|Gîn-hô-puânn|銀河盤|plane of the Milky Way|
|水素|chúi-sò͘|tsuí-sòo|氫|hydrogen|
|發射星雲|hoat-siā-seng-hûn|huat-siā-sing-hûn|發射星雲|emission nebula|
|反射星雲|hoán-siā-seng-hûn|huán-siā-sing-hûn|反射星雲|reflection nebula|
|星際塗粉|seng-chè-thô͘-hún|sing-tsè-thôo-hún|星際塗粉|dust cloud|
|紫外光輻射|chí-gōa-kng hok-siā|tsí-guā-kng hok-siā|紫外光輻射|ultraviolet radiation|
|OB2 星協|OB-two seng-hiap|OB-two sing-hiap|OB2 星協|OB2 association|
|特徵光|te̍k-teng-kng|ti̍k-ting-kng|特徵光|charesrestic line|
|塗粉雲|thô͘-hún-hûn|thôo-hún-hûn|塗粉雲|ddust cloud|
|視野|sī-iá|sī-iá|視野|field of view|
|NGC 6914|NGC lio̍k-kiú-it-sù|NGC lio̍k-kiú-it-sù|NGC 6914|NGC 6914|
|原子|goân-chú|guân-tsú|原子|atom|
|離子化|lî-chú-hòa|lî-tsú-huà|離子化|ionized|
|質子|chit-chú|tsit-tsú|質子|proton|
|電子|tiān-chú|tiān-tsú|電子|electron|
|複合線|ho̍k-ha̍p-sòaⁿ|ho̍k-ha̍p-suànn|複合線|recombination line|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[this colorful skyscape]:https://www.astrobin.com/5vlen5/
[stars, dust, and glowing gas]:https://science.nasa.gov/astrophysics/focus-areas/how-do-stars-form-and-evolve
[interstellar complex of nebulae]:http://pixinsight.com/gallery/NGC6914-CAHA/index.html
[Cygnus and the plane]:https://apod.nasa.gov/apod/ap070920.html
[emission nebulae]:http://astronomy.swin.edu.au/cosmos/E/Emission+Nebula
[reflection nebulae]:http://astronomy.swin.edu.au/cosmos/E/Reflection+Nebula
[Cygnus OB2]:http://arxiv.org/abs/1003.2463
[hydrogen gas]:https://apod.nasa.gov/apod/ap051223.html

---
title: 太陽中央 ê 火箭
date: 2025-09-27
publishdate: 2025-09-27T11:45:00+0800
tags: [望遠鏡頭, Kennedy 太空中心火箭發射場, 太陽, 火箭, 地冕, 太陽活跳區 AR4225, 太陽烏子, Lagrange 點, 星際測量繪圖 kah 加速探測器, Carruthers 地冕天文台, 美國國家海洋大氣管理局, NOAA, NASA, 太空天氣追蹤任務 Langrange 1 號, SWFO-L1]
hero: https://apod.nasa.gov/apod/image/2509/IMAP-IG2-001_1024.JPG
summary: 9 月 24 號透早，有一支火箭 ùi 太陽盤面頭前行過。`
---

{{% apod %}}

- 原始文章：[A Rocket in the Sun](https://apod.nasa.gov/apod/ap250927.html)
- 影像來源 kah [版權][Copyright]: [Pascal Fouquet][Pascal_Fouquet]
- 台文翻譯：[An-Li Tsai][An-Li Tsai] ([TARA][TARA])


## [漢羅] 太陽中央 ê 火箭
9 月 24 號透早，有一支火箭 ùi 太陽盤面頭前行過。
這張用望遠鏡頭翕--ê 相片，是 tī Florida 州 Orlando ê Kennedy 太空中心火箭發射場 西爿 50 英里遠 ê 所在 翕--ê。
這支火箭載三項新 ê 太空天氣任務到太空，分別是：
NASA ê 星際測量繪圖 kah 加速探測器、
NASA ê Carruthers 地冕天文台、
kah 美國國家海洋大氣管理局（NOAA）ê 太空天氣追蹤任務 Langrange 1 號（SWFO-L1）。
這三項任務攏已經成功接收著信號矣。
In 上開始 ê 旅程，是欲去 L1，是地球 kah 太陽 ê 其中一个 Lagrange 點。
L1 離地球差不多有 150 萬公里遠。
會影響著太空天氣主要 ê 因素，是太陽活跳區 ê 太陽烏子，就 tī 這張太陽相片中，火箭邊仔 ê 烏點。
其實，大型太陽活跳區 AR4225 to̍h tī 火箭鼻頭 ê 正爿彼搭。

<!--
## [中文] 太陽中的火箭

9月24日上午，這張用長距離望遠鏡拍攝的照片顯示，一枚火箭穿越了明亮的太陽圓面。這張照片拍攝於佛羅裡達州奧蘭多。
拍攝地點位於甘迺迪太空中心發射場以西約50英里處。
這枚火箭搭載了三項新的太空天氣任務進入太空。
目前，這三項任務——NASA的星際測繪與加速探測器、NASA的卡拉瑟斯地冕天文台以及美國國家海洋和大氣管理局（NOAA）的空間天氣後續拉格朗日1號（SWFO-L1）——都已成功獲取信號。它們正開啟前往L1（地日拉格朗日點）的旅程。
L1距離地球約150萬公里。
照片中，主要的太空天氣影響因素，即太陽活躍區域的暗黑子，正與這枚凌日火箭合影。
事實上，大型活躍區域AR4225就在火箭鼻尖的右側。

## [英文] A Rocket in the Sun

On the morning of September 24 a rocket crosses the bright solar disk in this long range telescopic snapshot captured from Orlando, Florida.
That's about 50 miles west of its Kennedy Space Center launch site.
This rocket carried three new space weather missions to space.
Signals have now been successfully acquired from all three - NASA's Interstellar Mapping and Acceleration Probe, NASA’s Carruthers Geocorona Observatory, and the National Oceanic and Atmospheric Administration (NOAA) Space Weather Follow-On Lagrange 1 (SWFO-L1) - as they begin their journey to L1, an Earth-Sun lagrange point.
L1 is about 1.5 million kilometers in the sunward direction from planet Earth.
Appropriately, major space weather influencers, aka dark sunspots in active regions across the Sun, are posing with the transiting rocket.
In fact, large active region AR4225 is just right of the rocket's nose.

-->

## [POJ] Thài-iông tiong-ng ê Hóe-chìⁿ
9 goe̍h 24 hō thàu-chá, ū chi̍t-ki hóe-chìⁿ ùi Thài-iông-pôaⁿ-bīn thâu-chêng kiâⁿ-kòe.
Chit-tiuⁿ iōng bōng-oán-kiàⁿ-thâu hip--ê siòng-phìⁿ, sī tī Florida chiu Orlando ê Kennedy Thài-khong Tiong-sim Hóe-chìⁿ Hoat-siā-tiûⁿ sai-pêng 50 eng-lí hn̄g ê só͘-chāi hip--ê.
Chit-ki hóe-chìⁿ chài sam-hāng sin ê thài-khong thian-khì jīm-bū kàu thài-khong, hun-pia̍t sī:
NASA ê Seng-chè Chhek-liông Hōe-tô͘ kah Ka-sok Thàm-chhek-khì,
NASA ê Carruthers Tē-bián Thian-bûn-tâi,
kah Bí-kok Kok-ka Hái-iûⁿ Tāi-khì Koán-lí-kio̍k (NOAA) ê Thài-khong Thiⁿ-khì Tui-chong Jīm-bū Lagrange 1 hō (SWFO-L1).
Chit sam-hāng jīm-bū lóng í-keng sêng-kong chiap-siu-tio̍h sìn-hō--ah.
In siōng khai-sí ê lú-thêng, sī beh khì L1, sī Tē-kiû kah Thài-iông ê kî-tiong chi̍t-ê Lagrange-tiám.
L1 lî Tē-kiû chha-put-to ū 150 bān kong-lí hn̄g.
Ē éng-hióng-tio̍h thài-khong thiⁿ-khì chú-iàu ê in-sò͘, sī thài-iông oa̍h-thiàu-khu ê thài-iông o͘-chú, to̍h tī chit-tiuⁿ Thài-iông siòng-phìⁿ tiong, hóe-chìⁿ piⁿ-á ê o͘-tiám.
Kî-si̍t, tōa-hêng thài-iông oa̍h-thiàu-khu AR4225 to̍h tī hóe-chìⁿ phīⁿ-thâu ê chiàⁿ-pêng hit-tah.

## [KIP] Thài-iông tiong-ng ê Hué-tsìnn
9 gue̍h 24 hō thàu-tsá, ū tsi̍t-ki hué-tsìnn uì Thài-iông-puânn-bīn thâu-tsîng kiânn-kuè.
Tsit-tiunn iōng bōng-uán-kiànn-thâu hip--ê siòng-phìnn, sī tī Florida tsiu Orlando ê Kennedy Thài-khong Tiong-sim Hué-tsìnn Huat-siā-tiûnn sai-pîng 50 ing-lí hn̄g ê sóo-tsāi hip--ê.
Tsit-ki hué-tsìnn tsài sam-hāng sin ê thài-khong thian-khì jīm-bū kàu thài-khong, hun-pia̍t sī:
NASA ê Sing-tsè Tshik-liông Huē-tôo kah Ka-sok Thàm-tshik-khì,
NASA ê Carruthers Tē-bián Thian-bûn-tâi,
kah Bí-kok Kok-ka Hái-iûnn Tāi-khì Kuán-lí-kio̍k (NOAA) ê Thài-khong Thinn-khì Tui-tsong Jīm-bū Lagrange 1 hō (SWFO-L1).
Tsit sam-hāng jīm-bū lóng í-king sîng-kong tsiap-siu-tio̍h sìn-hō--ah.
In siōng khai-sí ê lú-thîng, sī beh khì L1, sī Tē-kiû kah Thài-iông ê kî-tiong tsi̍t-ê Lagrange-tiám.
L1 lî Tē-kiû tsha-put-to ū 150 bān kong-lí hn̄g.
Ē íng-hióng-tio̍h thài-khong thinn-khì tsú-iàu ê in-sòo, sī thài-iông ua̍h-thiàu-khu ê thài-iông oo-tsú, to̍h tī tsit-tiunn Thài-iông siòng-phìnn tiong, hué-tsìnn pinn-á ê oo-tiám.
Kî-si̍t, tuā-hîng thài-iông ua̍h-thiàu-khu AR4225 to̍h tī hué-tsìnn phīnn-thâu ê tsiànn-pîng hit-tah.

## [English] A Rocket in the Sun

[On the morning of September 24][On_the_morning_of_September_24] a rocket crosses the bright solar disk in this long range telescopic snapshot captured from Orlando, Florida.
That's about 50 miles west of its Kennedy Space Center launch site.
This rocket carried three new space weather missions to space.
Signals have now been successfully acquired [from all three][from_all_three] - NASA's Interstellar Mapping and Acceleration Probe, NASA’s Carruthers [Geocorona][Geocorona] Observatory, and the National Oceanic and Atmospheric Administration (NOAA) Space Weather Follow-On Lagrange 1 (SWFO-L1) - as they begin their journey to L1, an Earth-Sun lagrange point.
[L1 is about 1.5 million kilometers][L1_is_about_1_5_million_kilometers] in the sunward direction from planet Earth.
Appropriately, major space weather influencers, aka dark sunspots in active regions across the Sun, are posing with the transiting rocket.
[In fact, large active region][In_fact_large_active_region] AR4225 is just right of the rocket's nose.


## 詞彙學習
|漢羅|POJ|KIP|華語|English|
|-|-|-|-|-|
| 太陽 | thài-iông | thài-iông | 太陽 | Sun |
| 火箭 | hóe-chìⁿ | hué-tsìnn | 火箭 | Rocket |
| 望遠鏡頭 | bōng-oán-kiàⁿ-thâu | bōng-uán-kiànn-thâu | 望遠鏡頭 | telescopic |
| 地冕 | tē-bián | tē-bián | 地冕 | Geocorona |
| 太陽活跳區 AR4225 | thài-iông oa̍h-thiàu-khu AR sù-jī-jī-ngó͘ | thài-iông ua̍h-thiàu-khu AR sù-jī-jī-ngóo | 太陽活躍區 AR4225 | solar active region AR4225 |
| 太陽烏子 | thài-iông o͘-chú | thài-iông oo-tsú | 太陽黑子 | sunspot |
| Lagrange 點 | Lagrange tiám | Lagrange tiám | 拉格朗日點 | Lagrange point |
| Kennedy 太空中心火箭發射場 | Kennedy Thài-khong Tiong-sim Hóe-chìⁿ Hoat-siā-tiûⁿ | Kennedy Thài-khong Tiong-sim Hué-tsìnn Huat-siā-tiûnn | 甘迺迪太空中心發射場 | Kennedy Space Center launch site |
| 星際測量繪圖 kah 加速探測器 | Seng-chè Chhek-liông Hōe-tô͘ kah Ka-sok Thàm-chhek-khì | Sing-tsè Tshik-liông Huē-tôo kah Ka-sok Thàm-tshik-khì | 星際測繪與加速探測器 | Interstellar Mapping and Acceleration Probe |
| Carruthers 地冕天文台 | Carruthers Tē-bián Thian-bûn-tâi | Carruthers Tē-bián Thian-bûn-tâi | 卡拉瑟斯地冕天文台 | Carruthers Geocorona Observatory |
| 美國國家海洋大氣管理局 | Bí-kok Kok-ka Hái-iûⁿ Tāi-khì Koán-lí-kio̍k | Bí-kok Kok-ka Hái-iûnn Tāi-khì Kuán-lí-kio̍k | 美國國家海洋大氣管理局 | National Oceanic and Atmospheric Administration (NOAA) |
| 太空天氣追蹤任務 Langrange 1 號 | Thài-khong Thiⁿ-khì Tui-chong Jīm-bū Lagrange 1 hō | Thài-khong Thinn-khì Tui-tsong Jīm-bū Lagrange 1 hō | 空間天氣後續拉格朗日1號 | Space Weather Follow-On Lagrange 1 (SWFO-L1) |


{{% /apod %}}

[An-Li Tsai]: mailto:thianbun.taigi@gmail.com
[TARA]: https://tara.tw

[Copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/
[NASA]:https://www.nasa.gov/

[On_the_morning_of_September_24]:https://science.nasa.gov/blogs/imap/2025/09/24/liftoff-three-new-space-weather-spacecraft-soar-into-florida-sky/
[from_all_three]:https://science.nasa.gov/blogs/imap/
[Geocorona]:https://apod.nasa.gov/apod/ap181028.html
[L1_is_about_1_5_million_kilometers]:https://www.esa.int/Science_Exploration/Space_Science/L1_the_first_Lagrangian_Point
[In_fact_large_active_region]:https://earthsky.org/sun/sun-news-activity-solar-flare-cme-aurora-updates/
[spots_on_the_rocks]:https://apod.nasa.gov/apod/ap250928.html

[Pascal_Fouquet]:https://www.instagram.com/pf.photography__/
[Copyright]:lib/about_apod.html#srapply
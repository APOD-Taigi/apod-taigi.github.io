---
title: 地球面頂 所有 ê 水
date: 2025-09-07
publishdate: 2025-09-07T11:45:00+0800
tags: [free2share, 土衛五 Rhea, 液態淡水, 半徑, 地球, 水]
hero: https://apod.nasa.gov/apod/image/2509/WaterlessEarth2_woodshole_960.jpg
summary: 地球有偌濟成份是水？實際上，足少--ê。雖罔講海洋佔地球表面 70 葩，in kah 地球半徑比起來其實是足淺--ê。

categories: [podcast]
vocals: [阿錕]
---

{{% apod %}}

- 原始文章：[All the Water on Planet Earth](https://apod.nasa.gov/apod/ap250907.html)
- 插圖來源：Jack Cook, Adam Nieman, [Woods Hole Oceanographic Institution](https://www.whoi.edu/); 資料來源：Igor Shiklomanov
- 台文翻譯：[An-Li Tsai][An-Li Tsai] ([TARA][TARA])


{{< podcast "cmh82w9nz02ke01vge6ds2miw" >}}

## [漢羅] 地球面頂 所有 ê 水
地球有偌濟成份是水？
實際上，足少--ê。
雖罔講 [海洋][oceans of water] 佔地球表面 70 葩，in kah 地球半徑比起來其實是 [足淺--ê][shallow compared]。
[這張插圖][featured illustration] 有畫予咱看，咱若是 kā 地球表面 kah 附近所有 ê [水][the water]，攏收集做一粒 [水球][ball]，會變做啥款。
這粒水球 ê 半徑是干焦 700 公里爾爾，比咱 [地球 ê 月娘][Earth's Moon] 半徑 ê 一半閣較細。
毋閣是比土星 ê 月娘，[土衛五 Rhea][Rhea]，較大淡薄仔。
Rhea kah 咱 [太陽系][Solar System] 內底其他衛星仝款，主要是水冰組成--ê。
這粒大粒水球邊仔較細粒 ê 水球，是 [地球][Earth] 表面所有液態淡水。
上細粒 ê 水球，是地球表面 ê [淡水湖][fresh-water lake] kah [河川][river]。
這寡 [水 是按怎來到][water came] [地球][the Earth]--ê？
是毋是閣有大量水藏 tī [地表下底][beneath Earth]？
攏是咱欲研究 ê 主題。

## [POJ] Tē-kiû bīn-téng só͘-ū ê chúi
Tē-kiû ū gōa-chōe seng-hûn sī chúi?
Si̍t-chè siōng, chiok chió--ê.
Sui-bóng kóng hái-iûⁿ chiàm Tē-kiû piáu-bīn 70 pha, in kah Tē-kiû pòaⁿ-kèng pí--khí-lâi kî-si̍t sī chiok chhián--ê.
Chit tiuⁿ chhah-tô͘ ū ōe hō͘ lán khòaⁿ, lán nā-sī kā Tē-kiû piáu-bīn kah hū-kīn só͘-ū ê chúi, lóng siu-chi̍p chò chi̍t lia̍p chúi-kiû, ē piàn-chò siáⁿ-khoán.
Chit lia̍p chúi-kiû ê pòaⁿ-kèng sī kan-na 700 kong-lí niā-niā, pí lán Tē-kiû ê goe̍h-niû pòaⁿ-kèng ê chi̍t-pòaⁿ koh khah sè.
M̄-koh sī pí Thó͘-chhiⁿ ê goe̍h-niû, Thó͘-ūi-gō͘ Rhea, khah tōa, khah tōa tām-po̍h-á.
Rhea kah lán Thài-iông-hē lāi-té kî-tha ūi-chhiⁿ kāng-khoán, chú-iàu sī chúi-peng cho͘-sêng--ê.
Chit lia̍p tōa-lia̍p chúi-kiû piⁿ-á khah sè-lia̍p ê chúi-kiû, sī Tē-kiû piáu-bīn só͘-ū e̍k-thài tām-chúi.
Siōng sè-lia̍p ê chúi-kiû, sī Tē-kiû piáu-bīn ê tām-chúi-ô͘ kah hô-chhoan.
Chit kóa chúi sī án-ná lâi kàu Tē-kiû--ê?
Sī-m̄-sī koh ū tōa-liōng chúi chhàng tī tē-piáu ē-té?
Lóng sī lán beh gián-kiù ê chú-tê.

## [KIP] Tē-kiû bīn-tíng sóo-ū ê tsuí
Tē-kiû ū guā-tsuē sing-hûn sī tsuí?
Si̍t-tsè siōng, tsiok tsió--ê.
Sui-bóng kóng hái-iûnn tsiàm Tē-kiû piáu-bīn 70 pha, in kah Tē-kiû puànn-kìng pí--khí-lâi kî-si̍t sī tsiok tshián--ê.
Tsit tiunn tshah-tôo ū uē hōo lán khuànn, lán nā-sī kā Tē-kiû piáu-bīn kah hū-kīn sóo-ū ê tsuí, lóng siu-tsi̍p tsò tsi̍t lia̍p tsuí-kiû, ē piàn-tsò siánn-khuán.
Tsit lia̍p tsuí-kiû ê puànn-kìng sī kan-na 700 kong-lí niā-niā, pí lán Tē-kiû ê gue̍h-niû puànn-kìng ê tsi̍t-puànn koh khah sè.
M̄-koh sī pí Thóo-tshinn ê gue̍h-niû, Thóo-uī-gōo Rhea, khah tuā, khah tuā tām-po̍h-á.
Rhea kah lán Thài-iông-hē lāi-té kî-tha uī-tshinn kāng-khuán, tsú-iàu sī tsuí-ping tsoo-sîng--ê.
Tsit lia̍p tuā-lia̍p tsuí-kiû pinn-á khah sè-lia̍p ê tsuí-kiû, sī Tē-kiû piáu-bīn sóo-ū i̍k-thài tām-tsuí.
Siōng sè-lia̍p ê tsuí-kiû, sī Tē-kiû piáu-bīn ê tām-tsuí-ôo kah hô-tshuan.
Tsit kuá tsuí sī án-ná lâi kàu Tē-kiû--ê?
Sī-m̄-sī koh ū tuā-liōng tsuí tshàng tī tē-piáu ē-té?
Lóng sī lán beh gián-kiù ê tsú-tê.

## [English] All the Water on Planet Earth
How much of planet Earth is made of water?
Very little, actually.
Although [oceans of water][oceans of water] cover about 70 percent of Earth's surface, these oceans are [shallow compared][shallow compared] to the Earth's radius.
The [featured illustration][featured illustration] shows what would happen if all of [the water][the water] on or near the surface of the Earth were bunched up into a [ball][ball].
The radius of this ball would be only about 700 kilometers, less than half the radius of the [Earth's Moon][Earth's Moon], but slightly larger than Saturn's moon [Rhea][Rhea] which, like many moons in our outer [Solar System][Solar System], is mostly water ice.
The next smallest ball depicts all of [Earth][Earth]'s liquid fresh water, while the tiniest ball shows the volume of all of Earth's [fresh-water lake][fresh-water lake]s and [river][river]s.
How any of this [water came][water came] to be on [the Earth][the Earth] and whether any significant amount is trapped far [beneath Earth][beneath Earth]'s surface remain topics of research.

## 詞彙學習

|漢羅|POJ|KIP|華語|English|
|-|-|-|-|-|
|土衛五 Rhea|Thó͘-ūi-gō͘ Rhea|Thóo-uī-gōo Rhea|土衛五|Rhea|
|液態淡水|e̍k-thài tām-chúi|i̍k-thài tām-tsuí|液態淡水|liquid fresh water|
|半徑|pòaⁿ-kèng|puànn-kìng|半徑|radius|
|地球|Tē-kiû|Tē-kiû|地球|Earth|

{{% /apod %}}
[An-Li Tsai]: mailto:thianbun.taigi@gmail.com
[TARA]: https://tara.tw

[copyright]: https://apod.nasa.gov/apod/fap/lib/about_apod.html#srapply

[oceans of water]:https://www.youtube.com/watch?v=moSBExlLu2M
[shallow compared]:http://www.cliffshade.com/colorado/images/earth_anatomy.gif
[featured illustration]:https://www.usgs.gov/media/images/how-much-water-there-earth-0
[the water]:https://www.usgs.gov/media/images/all-earths-water-a-single-sphere
[ball]:https://i.redd.it/n6ujzlqv19p51.jpg
[Earth's Moon]:https://apod.nasa.gov/apod/ap091118.html
[Rhea]:https://apod.nasa.gov/apod/ap080513.html
[Solar System]:https://solarsystem.nasa.gov/solar-system/our-solar-system/overview/
[Earth]:https://solarsystem.nasa.gov/planets/earth/in-depth/
[fresh-water lake]:https://apod.nasa.gov/apod/ap181218.html
[river]:https://apod.nasa.gov/apod/ap180826.html
[water came]:https://en.wikipedia.org/wiki/Origin_of_water_on_Earth
[the Earth]:https://apod.nasa.gov/apod/ap970316.html
[beneath Earth]:https://ssec.si.edu/stemvisions-blog/there-ocean-below-your-feet

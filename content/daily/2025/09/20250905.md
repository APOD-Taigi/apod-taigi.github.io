---
title: 球形星團 杜鵑座 47
date: 2025-09-05
publishdate: 2025-09-05T11:45:00+0800
tags: [半人馬座 ω, NGC 104, 球形星團, 杜鵑座 47, 銀河系, 銀暈, 小麥哲倫星雲, 紅巨星, 烏洞]
hero: https://apod.nasa.gov/apod/image/2509/crtastro_0352_1024.jpg
summary: 球形星團 杜鵑座 47 是南天 ê 寶石。伊嘛叫做 NGC 104，tī 咱銀河系 ê 銀暈內底。
---

{{% apod %}}

- 原始文章：[Globular Star Cluster 47 Tuc](https://apod.nasa.gov/apod/ap250905.html)
- 影像來源 kah [版權][copyright]：[Carlos Taylor](https://app.astrobin.com/u/CAPastrophotography#gallery)
- 台文翻譯：[An-Li Tsai][An-Li Tsai] ([TARA][TARA])

## [漢羅] 球形星團 杜鵑座 47
杜鵑座 47，嘛叫做 NGC 104，是南天 ê 寶石。
伊毋是一粒恆星，是一個實密 ê 恆星團，tī 咱銀河系 ê 銀暈內底 kah 其他 200 个球形星團做伙 leh 賴賴趖。
Ùi 地球來看，第一光 ê 球形星團是 半人馬座 ω，第二光 ê to̍h 是杜鵑座 47 矣。
伊離咱有 1 萬 3000 光年遠，to̍h tī 小麥哲倫星雲附近 ê 杜鵑座方向，咱會當直接用目睭看著。
這个實密 ê 星團是佇 120 光年闊 ê 空間內底 櫼幾若十萬粒恆星。
星團外圍 ê 紅巨星實在是足好揣--ê，就 tī 這幅清楚 ê 望遠鏡相片內底，是一粒看起來較黃 ê 天星。
球形星團 杜鵑座 47 ê 恆星櫼櫼做一球，內底有一粒恆星，是目前踅烏洞 ê 恆星內底，離烏洞上倚--ê。

## [POJ] Kiû-hêng seng-thoân Tō͘-koan-chō 47
Tō͘-koan-chō 47, mā kiò-chò NGC 104, sī lâm-thian ê pó-chio̍h. 
I m̄-sī chi̍t-lia̍p hêng-chhiⁿ, sī chi̍t-ê cha̍t-ba̍t ê hêng-chhiⁿ-thoân, tī lán Gîn-hô-hē ê Gîn-n̄g lāi-té kah kî-tha 200 ê kiû-hêng seng-thoân chò-hóe leh lōa-lōa-sô.
Ùi Tē-kiû lâi khòaⁿ, tē it kng ê kiû-hêng seng-thoân sī Poàn-jîn-má-chō ω, tē jī kng ê to̍h sī Tō͘-koan-chō 47--ah.
I lī lán ū 1 bān 3000 kng-nî hn̄g, to̍h tī Sió Be̍h-tiat-lûn seng-hûn hū-kīn ê Tō͘-koan-chō hong-hiòng, lán ē-tàng ti̍t-chiap iōng ba̍k-chiu khòaⁿ--tio̍h.
Chit-ê cha̍t-ba̍t ê seng-thoân sī tī 120 kng-nî khoah ê khong-kan lāi-té chiⁿ kúi-ā-cha̍p-bān lia̍p hêng-chhiⁿ.
Seng-thoân gōa-ûi ê âng-kū-chhiⁿ si̍t-chāi sī chiok-hó chhōe--ê, to̍h tī chit-pak chheng-chhó͘ ê bōng-oán-kiàⁿ siòng-phìⁿ lāi-té, sī chi̍t-lia̍p khòaⁿ--khí-lâi khah n̂g ê thiⁿ-chhiⁿ.
Kiû-hêng seng-thoân Tō͘-koan-chō 47 ê hêng-chhiⁿ chiⁿ-chiⁿ chò chi̍t-kiû, lāi-té ū chi̍t-lia̍p hêng-chhiⁿ, sī bo̍k-chêng se̍h o͘-tōng ê hêng-chhiⁿ lāi-té, lī o͘-tōng siōng óa--ê.

## [KIP] Kiû-hîng sing-thuân Tōo-kuan-tsō 47
Tōo-kuan-tsō 47, mā kiò-tsò NGC 104, sī lâm-thian ê pó-tsio̍h. 
I m̄-sī tsi̍t-lia̍p hîng-tshinn, sī tsi̍t-ê tsa̍t-ba̍t ê hîng-tshinn-thuân, tī lán Gîn-hô-hē ê Gîn-n̄g lāi-té kah kî-tha 200 ê kiû-hîng sing-thuân tsò-hué leh luā-luā-sô.
Uì Tē-kiû lâi khuànn, tē it kng ê kiû-hîng sing-thuân sī Puàn-jîn-má-tsō ω, tē jī kng ê to̍h sī Tōo-kuan-tsō 47--ah.
I lī lán ū 1 bān 3000 kng-nî hn̄g, to̍h tī Sió Be̍h-tiat-lûn sing-hûn hū-kīn ê Tōo-kuan-tsō hong-hiòng, lán ē-tàng ti̍t-tsiap iōng ba̍k-tsiu khuànn--tio̍h.
Tsit-ê tsa̍t-ba̍t ê sing-thuân sī tī 120 kng-nî khuah ê khong-kan lāi-té tsinn kuí-ā-tsa̍p-bān lia̍p hîng-tshinn.
Sing-thuân guā-uî ê âng-kū-tshinn si̍t-tsāi sī tsiok-hó tshuē--ê, to̍h tī tsit-pak tshing-tshóo ê bōng-uán-kiànn siòng-phìnn lāi-té, sī tsi̍t-lia̍p khuànn--khí-lâi khah n̂g ê thinn-tshinn.
Kiû-hîng sing-thuân Tōo-kuan-tsō 47 ê hîng-tshinn tsinn-tsinn tsò tsi̍t-kiû, lāi-té ū tsi̍t-lia̍p hîng-tshinn, sī bo̍k-tsîng se̍h oo-tōng ê hîng-tshinn lāi-té, lī oo-tōng siōng uá--ê.

## [English] Globular Star Cluster 47 Tuc
Also [known as NGC 104][known as NGC 104], 47 Tucanae is a jewel of the southern sky.
Not a star but a dense cluster of stars, it roams the halo of our Milky Way Galaxy along with some 200 other [globular star clusters][globular star clusters].
The second brightest globular cluster (after [Omega Centauri][Omega Centauri]) as seen from planet Earth, 47 Tuc lies about 13,000 light-years away.
It can be spotted with the naked eye close on the sky to the [Small Magellanic Cloud][Small Magellanic Cloud] in the constellation of [the Toucan][the Toucan].
The dense cluster is made up of hundreds of thousands [of stars][of stars] in a volume only about 120 light-years across.
[Red giant stars][Red giant stars] on the outskirts of the cluster are easy to pick out as yellowish stars in this [sharp telescopic portrait][sharp telescopic portrait].
Tightly packed globular star cluster 47 Tuc is also home to a star with the closest known [orbit around a black hole][orbit around a black hole].


## 詞彙學習
|漢羅|POJ|KIP|華語|English|
|-|-|-|-|-|
|球形星團|kiû-hêng seng-thoân|kiû-hîng sing-thuân|球形星團|Globular star cluster|
|杜鵑座 47|Tō͘-koan-chō sì-cha̍p-chhit|Tōo-kuan-tsō sì-tsa̍p-tshit|杜鵑座 47|47 Tuc, 47 Tucanae|
|半人馬座 ω|Poàn-jîn-má-chō Omega|Puàn-jîn-má-tsō Omega|半人馬座 ω|Omega Centauri|
|紅巨星|âng-kū-chhiⁿ|âng-kū-tshinn|紅巨星|Red giant stars|
|小麥哲倫星雲|Sió Be̍h-thiat-lûn seng-hûn|Sió Be̍h-thiat-lûn sing-hûn|小麥哲倫星雲|the Small Magellanic Cloud|
|NGC 104|NGC it-khòng-sù|NGC it-khòng-sù|NGC 104|NGC 104|
|銀暈|Gîn-n̄g|Gîn-n̄g|銀暈|halo|
|烏洞|o͘-tōng|oo-tōng|烏洞|black hole|

{{% /apod %}}
[An-Li Tsai]: mailto:thianbun.taigi@gmail.com
[TARA]: https://tara.tw

[copyright]: https://apod.nasa.gov/apod/fap/lib/about_apod.html#srapply

[known as NGC 104]:http://www.messier.seds.org/xtra/ngc/n0104.html
[globular star clusters]:http://en.wikipedia.org/wiki/Globular_cluster
[Omega Centauri]:https://apod.nasa.gov/apod/ap230316.html
[Small Magellanic Cloud]:https://apod.nasa.gov/apod/ap100903.html
[the Toucan]:http://www.ianridpath.com/startales/tucana.html
[of stars]:https://apod.nasa.gov/apod/ap080906.html
[Red giant stars]:https://apod.nasa.gov/apod/ap081218.html
[sharp telescopic portrait]:https://app.astrobin.com/u/CAPastrophotography?i=y6g3ax#gallery
[orbit around a black hole]:https://www.nasa.gov/mission_pages/chandra/news/star-discovered-in-closest-known-orbit-around-likely-black-hole.html


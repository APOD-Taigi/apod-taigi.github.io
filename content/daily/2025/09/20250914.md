---
title: 太陽系內底 ê 行星：趨角 kah 自轉
date: 2025-09-14
publishdate: 2025-09-14T11:45:00+0800
tags: [free2share, 太陽系, 趨角, 自轉, 墜直, 坦平, 木星, 金星, 系外行星, 縮時攝影, 內行星]
hero: https://www.youtube.com/watch?v=my1euFQHH-o
summary: 毋知你上佮意 ê 行星是按怎自轉--ê？
categories: [podcast]
vocals: [阿錕]
---

{{% apod %}}

- 原始文章：[Planets of the Solar System: Tilts and Spins](https://apod.nasa.gov/apod/ap250914.html)
- 影片來源：[NASA](https://www.nasa.gov/), 動畫：[James O'Donoghue](https://twitter.com/physicsJ) ([JAXA](http://global.jaxa.jp/))
- 台文翻譯：[An-Li Tsai][An-Li Tsai] ([TARA][TARA])


{{< podcast "cmh832dhz020l01xf7pvievxg" >}}

## [漢羅] 太陽系內底 ê 行星：趨角 kah 自轉
毋知你上佮意 ê 行星 ê 自轉是啥物款--ê？
伊敢是踅足緊--ê？伊 ê 自轉方向是墜直--ê？坦平--ê？抑是踅倒反--ê？
[這支影片][featured video] 有 kā [NASA][NASA] 翕--ê [太陽系][our Solar System] [八粒行星][all eight planets] 影像畫做動畫，按呢咱就會當看著 in [排做一排做伙自轉][spinning side-by-side]，咱嘛較好做比較。
Tī 這支 [縮時攝影影片][time-lapse video] 內底，地球 ê 一工，就是地球自轉一輾，才幾若秒爾爾。
[木星][Jupiter] 自轉 ê 速度較緊，[金星][Venus] 自轉毋若較慢（是講你敢看有？），而且是踅倒反--ê。
動畫頂半爿是岩石質 ê 太陽系內行星，大部份應該是 tī 太陽系形成早期 kah 其他天體有 [激烈][dramatic] ê [相挵，造成自轉方向改變][spin-altering collisions]。
這寡行星 ê 自轉 kah 趨角是按怎變做這馬按呢，是一个 [研究主題][topic of research]。
這會當 ùi 現代 [電腦模擬][computer modeling] kah 最近發現--ê 幾若百粒 [系外行星][exoplanets] ê 分析，得著啟發。
系外行星就是 [踅其他恆星咧行][orbiting other stars] ê 行星。


## [POJ] Thài-iông-hē lāi-té ê kiâⁿ-chhiⁿ: Chhu-kak kah Chū-choán
M̄-chai lí siōng kah-ì ê kiâⁿ-chhiⁿ ê chū-choán sī siáⁿ-mih-khoán--ê?
I kám-sī se̍h chiok kín--ê?
I ê chū-choán hong-hiòng sī tūi-ti̍t--ê? Thán-pîⁿ--ê? Ia̍h-sī se̍h tò-péng--ê?
Chit ki iáⁿ-phìⁿ ū kā NASA hip--ê Thài-iông-hē peh-lia̍p kiâⁿ-chhiⁿ iáⁿ-siōng ōe chò tōng-ōe, án-ne lán to̍h ē-tàng khòaⁿ-tio̍h in pái chò chi̍t-pâi chò-hóe chū-choán, lán mā khah hó chò pí-kàu.
Tī chit ki sok-sî-liap-iáⁿ iáⁿ-phìⁿ lāi-té, Tē-kiû ê chi̍t-kang, to̍h-sī Tē-kiû chū-choán chi̍t-liàn, chiah kúi-ā bió niā-niā.
Bo̍k-chhiⁿ chū-choán ê sok-tō͘ khah kín, Kim-chhiⁿ chū-choán m̄-nā khah bān (sī-kóng lí kám khòaⁿ-ū?), jî-chhiáⁿ sī se̍h tò-péng--ê.
Tōng-ōe téng-pòaⁿ-pêng sī giâm-chio̍h-chit ê Thài-iông-hē lōe-kiâⁿ-chhiⁿ, tōa-pō͘-hūn èng-kai sī tī Thài-iông-hē hêng-sêng chá-kî kah kî-tha thian-thé ū kek-lia̍t ê sio-lòng, chō-sêng chū-choán hong-hiòng kái-piàn.
Chit-kóa kiâⁿ-chhiⁿ ê chū-choán kah chhu-kak sī án-ná piàn-chò chit-má án-ne, sī chi̍t-ê gián-kiù chú-tê.
Che ē-tàng ùi hiān-tāi tiān-náu bô͘-gí kah chòe-kīn hoat-hiān--ê kúi-ā pah-lia̍p hē-gōa-kiâⁿ-chhiⁿ ê hun-sek, tit-tio̍h khé-hoat.
Hē-gōa-kiâⁿ-chhiⁿ to̍h-sī se̍h kî-tha hêng-chhiⁿ leh kiâⁿ ê kiâⁿ-chhiⁿ.

## [KIP] Thài-iông-hē lāi-té ê kiânn-tshinn: Tshu-kak kah Tsū-tsuán
M̄-tsai lí siōng kah-ì ê kiânn-tshinn ê tsū-tsuán sī siánn-mih-khuán--ê?
I kám-sī se̍h tsiok kín--ê?
I ê tsū-tsuán hong-hiòng sī tuī-ti̍t--ê? Thán-pînn--ê? Ia̍h-sī se̍h tò-píng--ê?
Tsit ki iánn-phìnn ū kā NASA hip--ê Thài-iông-hē peh-lia̍p kiânn-tshinn iánn-siōng uē tsò tōng-uē, án-ne lán to̍h ē-tàng khuànn-tio̍h in pái tsò tsi̍t-pâi tsò-hué tsū-tsuán, lán mā khah hó tsò pí-kàu.
Tī tsit ki sok-sî-liap-iánn iánn-phìnn lāi-té, Tē-kiû ê tsi̍t-kang, to̍h-sī Tē-kiû tsū-tsuán tsi̍t-liàn, tsiah kuí-ā bió niā-niā.
Bo̍k-tshinn tsū-tsuán ê sok-tōo khah kín, Kim-tshinn tsū-tsuán m̄-nā khah bān (sī-kóng lí kám khuànn-ū?), jî-tshiánn sī se̍h tò-píng--ê.
Tōng-uē tíng-puànn-pîng sī giâm-tsio̍h-tsit ê Thài-iông-hē luē-kiânn-tshinn, tuā-pōo-hūn ìng-kai sī tī Thài-iông-hē hîng-sîng tsá-kî kah kî-tha thian-thé ū kik-lia̍t ê sio-lòng, tsō-sîng tsū-tsuán hong-hiòng kái-piàn.
Tsit-kuá kiânn-tshinn ê tsū-tsuán kah tshu-kak sī án-ná piàn-tsò tsit-má án-ne, sī tsi̍t-ê gián-kiù tsú-tê.
Tse ē-tàng uì hiān-tāi tiān-náu bôo-gí kah tsuè-kīn huat-hiān--ê kuí-ā pah-lia̍p hē-guā-kiânn-tshinn ê hun-sik, tit-tio̍h khé-huat.
Hē-guā-kiânn-tshinn to̍h-sī se̍h kî-tha hîng-tshinn leh kiânn ê kiânn-tshinn.

## [English] Planets of the Solar System: Tilts and Spins
How does your favorite planet spin?
Does it spin rapidly around a nearly vertical axis, or horizontally, or backwards?
The [featured video][featured video] animates [NASA][NASA] images of [all eight planets][all eight planets] in [our Solar System][our Solar System] to show them [spinning side-by-side][spinning side-by-side] for an easy comparison.
In the [time-lapse video][time-lapse video], a day on Earth -- one Earth rotation -- takes just a few seconds.
[Jupiter][Jupiter] rotates the fastest, while [Venus][Venus] spins not only the slowest (can you see it?), but backwards.
The inner rocky planets, across the top, most certainly underwent [dramatic][dramatic] [spin-altering collisions][spin-altering collisions] during the early days of the Solar System.
The reasons why planets spin and tilt as they do remains a [topic of research][topic of research] with much insight gained from modern [computer modeling][computer modeling] and the recent discovery and analysis of hundreds of [exoplanets][exoplanets]: planets [orbiting other stars][orbiting other stars].

## 詞彙學習

|漢羅|POJ|KIP|華語|English|
|-|-|-|-|-|
|太陽系|Thài-iông-hē|Thài-iông-hē|太陽系|the Solar System|
|趨角|chhu-kak|tshu-kak|傾斜|tilts|
|自轉|chū-choán|tsū-tsuán|自轉|spin|
|墜直|tūi-ti̍t|tuī-ti̍t|垂直|vertical|
|坦平|thán-pêⁿ|thán-pênn|水平|horizontal|
|木星|Bo̍k-chhiⁿ|Bo̍k-tshinn|木星|Jupiter|
|金星|Kim-chhiⁿ|Kim-tshinn|金星|Venus|
|系外行星|hē-gōa-kiâⁿ-chhiⁿ|hē-guā-kiânn-tshinn|系外行星|exoplanet|
|縮時攝影|sok-sî-liap-iáⁿ|sok-sî-liap-iánn|縮時攝影|time-lapse video|
|內行星|lōe-kiâⁿ-chhiⁿ|luē-kiânn-tshinn|內行星|inner planets|

{{% /apod %}}
[An-Li Tsai]: mailto:thianbun.taigi@gmail.com
[TARA]: https://tara.tw

[copyright]: https://apod.nasa.gov/apod/fap/lib/about_apod.html#srapply

[featured video]:https://www.youtube.com/watch?v=my1euFQHH-o
[NASA]:https://www.nasa.gov/
[all eight planets]:https://apod.nasa.gov/apod/ap060828.html
[our Solar System]:https://solarsystem.nasa.gov/solar-system/our-solar-system/in-depth/
[spinning side-by-side]:https://youtu.be/qhJrpzsKEXo
[time-lapse video]:https://www.youtube.com/embed/my1euFQHH-o
[Jupiter]:https://solarsystem.nasa.gov/planets/jupiter/overview/
[Venus]:https://solarsystem.nasa.gov/planets/venus/overview/
[dramatic]:https://www.youtube.com/watch?v=lEIGjXbtQwY
[spin-altering collisions]:https://mobile.arc.nasa.gov/public/iexplore/missions/pages/yss/june.html
[topic of research]:http://allwallps.com/bin/02/54/72a.jpg
[computer modeling]:https://ui.adsabs.harvard.edu/abs/2001Natur.411..767C/abstract
[exoplanets]:https://exoplanets.nasa.gov/
[orbiting other stars]:https://apod.nasa.gov/apod/ap151205.html

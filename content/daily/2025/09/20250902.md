---
title: 馬頭星雲 kah 火舌星雲
date: 2025-09-02
publishdate: 2025-09-02T12:00:00+0800
tags: [IC 432, 馬頭星雲, 火舌星雲, 發射星雲, 反射星雲, 復合, 雲絲]
hero: https://apod.nasa.gov/apod/image/2509/OrionHorseHead_Stern_1080_annotated.jpg
summary: 馬頭星雲是天頂一个足有名 ê 星雲。這个馬頭形看起來是烏 ê，這是因為伊是一塊袂透光 ê 塗粉雲，to̍h chhāi tī 較光 ê 發射星雲頭前。

---

{{% apod %}}

- 原始文章：[The Horsehead and Flame Nebulas](https://apod.nasa.gov/apod/ap250902.html)
- 影像來源 kah 版權：[Daniel Stern](https://www.instagram.com/messierchaser/)
- 台文翻譯：[An-Li Tsai][An-Li Tsai] ([TARA][TARA])



## [漢羅] 馬頭星雲 kah 火舌星雲
[馬頭星雲][Horsehead Nebula] 是天頂一个足有名 ê 星雲。
你會當 tī [這張相片][featured picture] 上正爿 ê 柑仔色 [發射星雲][emission nebula 1] 遐，看著較暗彼塊烏雲。
這个 [馬頭][horse-head] 看--起來是烏 ê，這是因為伊是一塊袂透光 ê [塗粉][dust] 雲，to̍h chhāi tī 較光 ê [發射星雲][emission nebula 2] 頭前。
To̍h 親像 [地球大氣層][Earth's atmosphere] ê 雲仝款，這塊宇宙雲嘛拄仔好看--起來 [親像是一項物件][recognizable shape]。
[幾若千年了後][many thousands of years]，雲 ê 內部運動 to̍h 會改變伊 ê 外形矣。
發射 [星雲][nebula] ê 柑仔色 是 因為 [電子][electrons] kah [水素][hydrogen] 原子 ê [質子][protons] 復合 造成 ê。
影像 ê 倒爿下跤是 [火舌星雲][Flame Nebula t]，伊嘛是一个柑仔色 ê 星雲，內底有足複雜 ê 暗塗粉雲絲。

## [POJ] Bé-thâu-seng-hûn kah Hóe-chi̍h-seng-hûn
Bé-thâu-seng-hûn sī thiⁿ-téng chi̍t-ê chiok ū-miâ ê seng-hûn.
Lí ē-tàng tī chit-tiuⁿ siòng-phìⁿ siōng chiàⁿ-pêng ê kam-á-sek hoat-siā-seng-hûn hiah, khòaⁿ-tio̍h khah-àm hit-tè o͘-hûn.
Chit-ê bé-thâu khòaⁿ--khí-lâi sī o͘ ê, che sī in-ūi i sī chi̍t-tè bōe-thàu-kng ê thô͘-hún-hûn, to̍h chhāi tī khah-kng ê hoat-siā seng-hûn thâu-chêng.
To̍h chhiⁿ-chhiūⁿ Tē-kiû tōa-khì-chân ê hûn kāng-khoán, chit-tè ú-tiū-hûn mā tú-á-hó khòaⁿ--khí-lâi chhin-chhiūⁿ sī chi̍t-hāng mi̍h-kiāⁿ.
Kúi-ā chheng-nî liáu-āu, hûn ê lōe-pō͘-ūn-tōng to̍h ē kái-piàn i ê gōa-hêng ah.
Hoat-siā-seng-hûn ê kam-á-sek sī in-ūi tiān-chú kah chúi-sò͘-goân-chú ê chit-chú ho̍k-ha̍p chō-sêng ê.
Iáⁿ-siōng ê tò-pêng ē-kha sī Hóe-chi̍h-seng-hûn, i mā-sī chi̍t-ê kam-á-sek ê seng-hûn, lāi-té ū chiok ho̍k-cha̍p ê àm-thô͘-hún hûn-si.



## [KIP] Bé-thâu-sing-hûn kah Hué-tsi̍h-sing-hûn
Bé-thâu-sing-hûn sī thinn-tíng tsi̍t-ê tsiok ū-miâ ê sing-hûn.
Lí ē-tàng tī tsit-tiunn siòng-phìnn siōng tsiànn-pîng ê kam-á-sik huat-siā-sing-hûn hiah, khuànn-tio̍h khah-àm hit-tè oo-hûn.
Tsit-ê bé-thâu khuànn--khí-lâi sī oo ê, tse sī in-uī i sī tsi̍t-tè buē-thàu-kng ê thôo-hún-hûn, to̍h tshāi tī khah-kng ê huat-siā sing-hûn thâu-tsîng.
To̍h tshinn-tshiūnn Tē-kiû tuā-khì-tsân ê hûn kāng-khuán, tsit-tè ú-tiū-hûn mā tú-á-hó khuànn--khí-lâi tshin-tshiūnn sī tsi̍t-hāng mi̍h-kiānn.
Kuí-ā tshing-nî liáu-āu, hûn ê luē-pōo-ūn-tōng to̍h ē kái-piàn i ê guā-hîng ah.
Huat-siā-sing-hûn ê kam-á-sik sī in-uī tiān-tsú kah tsuí-sòo-guân-tsú ê tsit-tsú ho̍k-ha̍p tsō-sîng ê.
Iánn-siōng ê tò-pîng ē-kha sī Hué-tsi̍h-sing-hûn, i mā-sī tsi̍t-ê kam-á-sik ê sing-hûn, lāi-té ū tsiok ho̍k-tsa̍p ê àm-thôo-hún hûn-si.


## [English] The Horsehead and Flame Nebulas
The [Horsehead Nebula][Horsehead Nebula] is one of the most famous nebulae on the sky.
It is visible as the dark indentation to the orange [emission nebula][emission nebula 1] at the far right of the [featured picture][featured picture].
The [horse-head][horse-head] feature is dark because it is really an opaque [dust][dust] cloud that lies in front of the bright [emission nebula][emission nebula 2].
Like clouds in [Earth's atmosphere][Earth's atmosphere], this cosmic cloud has assumed a [recognizable shape][recognizable shape] by chance.
After [many thousands of years][many thousands of years], the internal motions of the cloud will surely alter its appearance.
The emission [nebula][nebula]'s orange color is caused by [electrons][electrons] recombining with [protons][protons] to form [hydrogen][hydrogen] atoms.
Toward the lower left of the image is the [Flame Nebula][Flame Nebula e], an orange-tinged nebula that also contains intricate filaments of dark dust.
Two prominent [reflection nebulas][reflection nebulas] are visible: round [IC 432][IC 432] on the far left, and [blue][blue] [NGC 2023][NGC 2023] just to the lower left of the Horsehead nebula.
Each glows primarily by [reflecting the light][reflecting the light] of their central star.

## 詞彙學習

|漢羅|POJ|KIP|華語|English|
|-|-|-|-|-|
|馬頭星雲|Bé-thâu-seng-hûn|Bé-thâu-sing-hûn|馬頭星雲|the Horsehead Nebula|
|火舌星雲|Hóe-chi̍h-seng-hûn|Hué-tsi̍h-sing-hûn|火焰星雲|the Flame Nebula|
|發射星雲|hoat-siā-seng-hûn|huat-siā-sing-hûn|發射星雲|emission nebula|
|反射星雲|hoán-siā-seng-hûn|huán-siā-sing-hûn|反射星雲|reflection nebula|
|水素|chúi-sò͘|tsuí-sòo|氫|hydrogen|
|質子|chit-chú|tsit-tsú|質子|protons|
|雲絲|hûn-si|hûn-si|絲狀物|filament|
|復合|ho̍k-ha̍p|ho̍k-ha̍p|復合|recombine|

{{% /apod %}}
[An-Li Tsai]: mailto:thianbun.taigi@gmail.com
[TARA]: https://tara.tw


[Horsehead Nebula]:https://en.wikipedia.org/wiki/Horsehead_nebula
[emission nebula 1]:https://apod.nasa.gov/apod/fap/emission_nebulae.html
[featured picture]:https://www.astrobin.com/biwuli/0/
[horse-head]:https://apod.nasa.gov/apod/ap140728.html
[dust]:https://apod.nasa.gov/apod/ap030706.html
[emission nebula 2]:https://en.wikipedia.org/wiki/Emission_nebula
[Earth's atmosphere]:http://www.nasa.gov/mission_pages/sunearth/science/atmosphere-layers2.html
[recognizable shape]:http://www.brucevanpatter.com/cloudshapes.html
[many thousands of years]:https://cdn.shopify.com/s/files/1/0272/4770/6214/articles/do-cats-get-bored-800x533.jpg
[nebula]:https://apod.nasa.gov/apod/ap061015.html
[electrons]:https://history.aip.org/exhibits/electron/
[protons]:https://home.cern/news/news/physics/proton-century
[hydrogen]:https://periodic.lanl.gov/1.shtml
[Flame Nebula e]:https://apod.nasa.gov/apod/ap210412.html
[Flame Nebula t]:https://apod.nasa.gov/apod/ap210412.html
[reflection nebulas]:https://apod.nasa.gov/apod/fap/reflection_nebulae.html
[IC 432]:https://telescopius.com/deep-sky/object/606/ic-432/bright-nebula
[blue]:https://spaceplace.nasa.gov/blue-sky/en/
[NGC 2023]:https://apod.nasa.gov/apod/ap180329.html
[reflecting the light]:https://apod.nasa.gov/apod/ap070611.html

---
title: NGC 4565：側向星系
date: 2025-09-04
publishdate: 2025-09-04T11:45:00+0800
tags: [繡針星系, NGC 4565, 捲螺仔星系, 側向星系, 星系核, 后鬃座, 塗粉帶, 星系盤]
hero: https://apod.nasa.gov/apod/image/2406/278_lorand_fenyes_ngc4565_1024.jpg
summary: 華麗 ê 捲螺仔星系 NGC 4565 ùi 咱地球 kā 看是側向--ê。 因為伊狹狹--ê，所以伊嘛叫做 繡針星系。

---

{{% apod %}}

- 原始文章：[NGC 4565: Galaxy on Edge](https://apod.nasa.gov/apod/ap250904.html)
- 影像來源 kah [版權][copyright]：[José Rodrigues](https://joserodrigues.space/) ([IA](https://iastro.pt), [OFXB](https://www.ofxb.ch/))
- 台文翻譯：[An-Li Tsai][An-Li Tsai] ([TARA][TARA])

{{< podcast "clx7tj6800jfq01xd915ngtz0" >}}

## [漢羅] NGC 4565：側向星系
華麗 ê 捲螺仔星系 [NGC 4565][NGC 4565] ùi 咱地球 kā 看是側向--ê。
因為伊狹狹--ê，所以伊嘛叫做 繡針星系。
這个光-iàⁿ-iàⁿ ê NGC 4565 tùi 天文觀測團 ê 群眾來講，是北天關注 ê 目標，伊就 tī 暗暗毋閣整齊 ê [后鬃座][Coma Berenices] 遐。
[這个清楚閣多彩 ê 影像][This sharp, colorful image]，看會著星系中心有一个 [盒仔形、脹脹 ê][boxy, bulging] 星系核。
有一條 [閘光 ê 塗粉帶][obscuring dust lanes]，就迒 tī NGC 4565 薄薄 ê 星系盤遐。
NGC 4565 離咱有 4000 萬 [光年][light-years] 遠，伊 ê 闊度有 10 萬光年闊。
因為咱用細台天文望遠鏡就揣會著 NGC 4565 矣，所以 [天文愛好者][sky enthusiasts] 認為講，這个遮爾出眾 ê 天體無 tī Messier 星表內底，應該是 [伊編星表 ê 時陣 kā 落勾去矣][Messier missed]。

## [POJ] NGC 4565: Chhek-hiòng-seng-hē
Hôa-lē ê kńg-lê-á seng-hē NGC 4565 ùi lán Tē-kiû kā khòaⁿ sī chhek-hiòng--ê.
In-ūi i e̍h-e̍h--ê, só͘-í i mā kiò-chò Siù-chiam-seng-hē.
Chit ê kng-iàⁿ-iàⁿ ê NGC 4565 tùi thian-bûn koan-chhek-thoân ê kûn-chiòng lâi kóng, sī pak-thian koan-chù ê bo̍k-piau, i tō tī àm-àm m̄-koh chéng-chê ê Hiō-chang-chō hiah.
Chit ê chheng-chhó͘ koh to-chhái ê iáⁿ-siōng, khòaⁿ-ē-tio̍h seng-hē tiong-sim ū chi̍t ê a̍p-á-hêng, tiùⁿ-tiùⁿ ê seng-hē-he̍k.
Ū chi̍t tiâu cha̍h-kng ê thô͘-hún-tòa, tō hāⁿ tī NGC 4565 po̍h-po̍h ê seng-hē-pôaⁿ hiah.
NGC 4565 lî lán ū 4000 bān kng-nî hn̄g, i ê khoah-tō͘ ū 10 bān kng-nî khoah.
In-ūi lán iōng sè-tâi thian-bûn bōng-oán-kiàⁿ tō chhōe-ē-tio̍h NGC 4565 ah, só͘-í thian-bûn ài-hòⁿ-chiá jīn-ûi kóng, chit ê chiah-nī chhut-chiòng ê thian-thé bô tī Messier seng-pió lāi-té, èng-kai sī i pian seng-pió ê sî-chūn kā làu-kau khì ah.

## [KIP] NGC 4565: Tshik-hiòng-sing-hē
Huâ-lē ê kńg-lê-á sing-hē NGC 4565 uì lán Tē-kiû kā khuànn sī tshik-hiòng--ê.
In-uī i e̍h-e̍h--ê, sóo-í i mā kiò-tsò Siù-tsiam-sing-hē.
Tsit ê kng-iànn-iànn ê NGC 4565 tuì thian-bûn kuan-tshik-thuân ê kûn-tsiòng lâi kóng, sī pak-thian kuan-tsù ê bo̍k-piau, i tō tī àm-àm m̄-koh tsíng-tsê ê Hiō-tsang-tsō hiah.
Tsit ê tshing-tshóo koh to-tshái ê iánn-siōng, khuànn-ē-tio̍h sing-hē tiong-sim ū tsi̍t ê a̍p-á-hîng, tiùnn-tiùnn ê sing-hē-hi̍k.
Ū tsi̍t tiâu tsa̍h-kng ê thôo-hún-tuà, tō hānn tī NGC 4565 po̍h-po̍h ê sing-hē-puânn hiah.
NGC 4565 lî lán ū 4000 bān kng-nî hn̄g, i ê khuah-tōo ū 10 bān kng-nî khuah.
In-uī lán iōng sè-tâi thian-bûn bōng-uán-kiànn tō tshuē-ē-tio̍h NGC 4565 ah, sóo-í thian-bûn ài-hònn-tsiá jīn-uî kóng, tsit ê tsiah-nī tshut-tsiòng ê thian-thé bô tī Messier sing-pió lāi-té, ìng-kai sī i pian sing-pió ê sî-tsūn kā làu-kau khì ah.

## [English] NGC 4565: Galaxy on Edge
Magnificent spiral galaxy [NGC 4565][NGC 4565] is viewed edge-on from planet Earth.
Also known as the Needle Galaxy for its narrow profile, bright NGC 4565 is a stop on many telescopic tours of the northern sky, in the faint but well-groomed constellation [Coma Berenices][Coma Berenices].
[This sharp, colorful image][This sharp, colorful image] reveals the galaxy's [boxy, bulging][boxy, bulging] central core cut by [obscuring dust lanes][obscuring dust lanes] that lace NGC 4565's thin galactic plane.
NGC 4565 itself lies about 40 million [light-years][light-years] distant and spans some 100,000 light-years.
Easily spotted with small telescopes, [sky enthusiasts][sky enthusiasts] consider NGC 4565 to be a prominent celestial masterpiece [Messier missed][Messier missed].

## 詞彙學習

|漢羅|POJ|KIP|華語|English|
|-|-|-|-|-|
|側向星系|chhek-hiòng-seng-hē|tshik-hiòng-sing-hē|側向星系|edge-on galaxy|
|捲螺仔星系|kńg-lê-á seng-hē|kńg-lê-á sing-hē|螺旋星系|spiral galaxy|
|NGC 4565|NGC sù-ngó͘-lio̍k-ngó͘|NGC sù-ngóo-lio̍k-ngóo|NGC 4565|NGC 4565|
|繡針星系|Siù-chiam-seng-hē|Siù-tsiam-sing-hē|針狀星系|Needle Galaxy|
|后鬃座|Hiō-chang-chō|Hiō-tsang-tsō|后髮座|Coma Berenices|
|星系核|seng-hē-he̍k|sing-hē-hi̍k|星系核|galactic core|
|星系盤|seng-hē-pôaⁿ|sing-hē-puânn|星系盤|galactic plane|
|塗粉帶|thô͘-hún-tòa|thôo-hún-tuà|灰塵帶|dust lane|

{{% /apod %}}
[An-Li Tsai]: mailto:thianbun.taigi@gmail.com
[TARA]: https://tara.tw

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by/3.0/
[License2]:https://creativecommons.org/licenses/by-nc-nd/2.0/

[NGC 4565]:http://www.messier.seds.org/xtra/ngc/n4565.html
[Coma Berenices]:http://www.dibonsmith.com/com_con.htm
[This sharp, colorful image]:https://fenyeslorand.hu/a-tu-galaxis/
[boxy, bulging]:https://arxiv.org/abs/1810.10073
[obscuring dust lanes]:https://www.nasa.gov/mission_pages/hubble/science/needle-edge.html
[light-years]:http://chandra.harvard.edu/photo/cosmic_distance.html
[sky enthusiasts]:http://www.cloudynights.com/item.php?item_id=1059
[Messier missed]:https://apod.nasa.gov/apod/ap080419.html

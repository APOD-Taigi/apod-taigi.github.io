---
title: Ùi 智利 山頭 落去 ê G3 ATLAS 彗星
date: 2025-02-05
publishdate: 2025-02-05T11:45:00+0800
tags: [彗星 C/2024 G3, G3 ATLAS 彗星, ATLAS 彗星, 南半球, 彗核, 智利, 縮時攝影, 自轉]
summary: ATLAS 彗星是欲去佗位？
---

{{% short "https://www.youtube.com/shorts/nt5j0NiVesQ" %}}

{{% apod %}}

- 原始文章：[Comet G3 ATLAS Setting over a Chilean Hill](https://apod.nasa.gov/apod/ap250205.html)
- 影像來源 kah 版權：[Gabriel Muñoz](https://www.instagram.com/gbelmm.ph)
- 台文翻譯：[An-Li Tsai][An-Li Tsai] ([TARA][TARA])

## [漢羅] Ùi 智利 山頭 落去 ê G3 ATLAS 彗星
ATLAS 彗星是欲去佗位？
Tī 這支 [縮時攝影影片][featured time-lapse video] 內底，毋是彗星行遮爾緊，是 [地球自轉][Earth's rotation] 予伊看起來敢若是 ùi [山頭][over a hill] 落去。
[彗星 C/2024 G3 (ATLAS 彗星)][Comet C/2024 G3 (ATLAS)] ê 系列相片是 1 月 22 tī [智利][Chile] [Araucanía 區][Araucanía Region] 用普通 ê kha-mé-lah 翕--ê。
ATLAS 彗星 是過去幾若禮拜 tī [地球][Earth] [南半球][Southern Hemisphere] 足顯目 ê 天體。
伊光甲可能會變做 2025 年上出名 ê [大彗星][Great Comet]。
是講真不幸，[G3 ATLAS 彗星][Comet G3 ATLAS] [袂繼續伊 ê 旅行矣][not going anywhere anymore]。
因為伊 ê 中心彗核，tī 頂個月行倚 [太陽][Sun] ê 時陣已經 [崩去矣][nucleus broke up]。
[賰落來 ê 彗星屑仔][scattered remains]，主要 ê 成份是 [岩石 kah 冰][rocks and ice]，有一寡仔會繼續 [踅太陽行][orbit the Sun]，有一寡仔會綴彗核本底欲行 ê 軌道繼續行。

## [POJ] Ùi Tì-lī soaⁿ-thâu lo̍h-khì ê G3 ATLAS Hūi-chheⁿ
ATLAS Hūi-chheⁿ sī beh khì tó-ūi?
Tī chit-ki sok-sî-liap-iáⁿ iáⁿ-phìⁿ lāi-té, m̄-sī hūi-chheⁿ kiâⁿ chiah-nī kín, sī Tē-kiû chū-choán hō͘ i khòaⁿ--khí-lâi káⁿ-ná sī ùi soaⁿ-thâu lo̍h-khì.
Hūi-chheⁿ C/2024 G3 (ATLAS Hūi-chheⁿ) ê hē-lia̍t siòng-phìⁿ sī 1 goe̍h 22 tī Tì-lī Araucanía khu iōng phó͘-thong ê kha-mé-lah hip--ê.
ATLAS Hūi-chheⁿ sī kòe-khì kúi-nā lé-pài tī Tē-kiû lâm-pòaⁿ-kiû chiok hiáⁿ-ba̍k ê thian-thé.
I kng kah khó-lêng ē piàn-chò 2025 nî siōng chhut-miâ ê tōa hūi-chheⁿ.
Sī-kóng chin put-hēng, G3 ATLAS Hūi-chheⁿ bē kè-sio̍k i ê lí-hêng--ah.
In-ūi i ê tiong-sim hūi-he̍k, tī téng kò goe̍h kiâⁿ-óa Thài-iông ê sî-chūn í-keng pang--khì--ah.
Chhun lo̍h-lâi ê hūi-chheⁿ sap-á, chú-iàu ê sêng-hūn sī giâm-chio̍h kah peng, ū chi̍t-kóa-á ē kè-sio̍k se̍h Thài-iông kiâⁿ, ū chi̍t-kóa-á ē tòe hūi-he̍k pún-té beh kiâⁿ ê kúi-tō kè-sio̍k kiâⁿ.

## [KIP] Uì Tì-lī suann-thâu lo̍h-khì ê G3 ATLAS Huī-tshenn
ATLAS Huī-tshenn sī beh khì tó-uī?
Tī tsit-ki sok-sî-liap-iánn iánn-phìnn lāi-té, m̄-sī huī-tshenn kiânn tsiah-nī kín, sī Tē-kiû tsū-tsuán hōo i khuànn--khí-lâi kánn-ná sī uì suann-thâu lo̍h-khì.
Huī-tshenn C/2024 G3 (ATLAS Huī-tshenn) ê hē-lia̍t siòng-phìnn sī 1 gue̍h 22 tī Tì-lī Araucanía khu iōng phóo-thong ê kha-mé-lah hip--ê.
ATLAS Huī-tshenn sī kuè-khì kuí-nā lé-pài tī Tē-kiû lâm-puànn-kiû tsiok hiánn-ba̍k ê thian-thé.
I kng kah khó-lîng ē piàn-tsò 2025 nî siōng tshut-miâ ê tuā huī-tshenn.
Sī-kóng tsin put-hīng, G3 ATLAS Huī-tshenn bē kè-sio̍k i ê lí-hîng--ah.
In-uī i ê tiong-sim huī-hi̍k, tī tíng kò gue̍h kiânn-uá Thài-iông ê sî-tsūn í-king pang--khì--ah.
Tshun lo̍h-lâi ê huī-tshenn sap-á, tsú-iàu ê sîng-hūn sī giâm-tsio̍h kah ping, ū tsi̍t-kuá-á ē kè-sio̍k se̍h Thài-iông kiânn, ū tsi̍t-kuá-á ē tuè huī-hi̍k pún-té beh kiânn ê kuí-tō kè-sio̍k kiânn.

## [English] Comet G3 ATLAS Setting over a Chilean Hill
Where is Comet ATLAS going?
In the [featured time-lapse video][featured time-lapse video], the comet is not itself moving very much, but the [Earth's rotation][Earth's rotation] makes it appear to be setting [over a hill][over a hill].
The [Comet C/2024 G3 (ATLAS)][Comet C/2024 G3 (ATLAS)] sequence was captured with an ordinary camera on January 22 from the [Araucanía Region][Araucanía Region] in central [Chile][Chile].
Comet ATLAS has been an impressive site in the evening skies of [Earth][Earth]'s [Southern Hemisphere][Southern Hemisphere] over the past few weeks, so bright and awe-inspiring that it may eventually become known as the [Great Comet][Great Comet] of 2025.
Unfortunately, [Comet G3 ATLAS][Comet G3 ATLAS] is [not going anywhere anymore][not going anywhere anymore] because its central [nucleus broke up][nucleus broke up] during its close pass to the [Sun][Sun] last month.
Some of the comet's [scattered remains][scattered remains] of [rocks and ice][rocks and ice] will continue to [orbit the Sun][orbit the Sun], some in nearly the same outward section of the orbit that the [comet's nucleus][comet's nucleus] would have taken.

## 詞彙學習
|漢羅|POJ|KIP|華語|English|
|-|-|-|-|-|
| G3 ATLAS 彗星 | G sam ATLAS Hūi-chheⁿ | G sam ATLAS Huī-tshenn | G3 阿特拉斯彗星 | G3 Comet ATLAS |
| 彗星 C/2024 G3 | Hūi-chheⁿ C jī-khòng-jī-sù G sam | Huī-tshenn C jī-khòng-jī-sù G sam | 彗星 C/2024 G3 | Comet C/2024 G3 |
| 縮時攝影 | sok-sî-liap-iáⁿ | sok-sî-liap-iánn | 縮時攝影 | time-lapse |
| 自轉 | chū-choán | tsū-tsuán | 自轉 | rotaion |
| 南半球 | lâm-pòaⁿ-kiû | lâm-puànn-kiû | 南半球 | southern hemisphere |
| 彗核 | hūi-he̍k | huī-hi̍k | 彗核 | comet nucleus |
| 智利 | Tì-lī | Tì-lī | 智利 | Chile |

{{% /apod %}}
[An-Li Tsai]: mailto:thianbun.taigi@gmail.com
[TARA]: https://tara.tw

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[featured time-lapse video]:https://www.instagram.com/p/DFdvObFxHO9/
[Earth's rotation]:https://apod.nasa.gov/apod/ap090909.html
[over a hill]:https://apod.nasa.gov/apod/ap210921.html
[Comet C/2024 G3 (ATLAS)]:https://en.wikipedia.org/wiki/C/2024_G3_(ATLAS)
[Araucanía Region]:https://youtu.be/6dVlY85KzpA
[Chile]:https://en.wikipedia.org/wiki/Chile
[Earth]:https://earthobservatory.nasa.gov/
[Southern Hemisphere]:https://en.wikipedia.org/wiki/Southern_Hemisphere
[Great Comet]:https://en.wikipedia.org/wiki/Great_comet
[Comet G3 ATLAS]:https://apod.nasa.gov/apod/ap250126.html
[not going anywhere anymore]:https://i.pinimg.com/originals/07/9c/3e/079c3ea0dce59cc171629800294b0f3d.jpg
[nucleus broke up]:https://skyandtelescope.org/astronomy-news/comet-atlas-caught-in-the-act-of-disintegration/
[Sun]:https://science.nasa.gov/sun/
[scattered remains]:https://apod.nasa.gov/apod/ap230903.html
[rocks and ice]:https://science.nasa.gov/solar-system/comets/
[orbit the Sun]:https://apod.nasa.gov/apod/ap240811.html
[comet's nucleus]:https://www.planetary.org/space-images/cometary-nuclei-to-scale

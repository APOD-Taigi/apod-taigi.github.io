---
title: 宇宙玫瑰：麒麟座 ê NGC 2237
date: 2025-02-14
publishdate: 2025-02-14T11:45:00+0800
tags: [玫瑰星雲, 麒麟座, NGC 2237, 分子雲, 花葉, 搖笱, O 型星, 恆星風, NGC 2244, 星團, 輻射, 直徑, 獨角獸座, 釘仔馬座, 闊頻, 濾鏡, 雲空]
hero: https://apod.nasa.gov/apod/image/2502/RosetteNeb1024.jpg
summary: 玫瑰星雲 NGC 2237 毋是宇宙中唯一个會聯想著花 ê 氣體塗粉雲，毋過伊是上有名 ê 彼个。
---

{{% apod %}}

- 原始文章：[A Cosmic Rose: NGC 2237 in Monoceros](https://apod.nasa.gov/apod/ap250214.html)
- 影像來源 kah [版權][copyright]：[Harry Karamitsos](https://www.astrobin.com/users/hkara/)
- 台文翻譯：[An-Li Tsai][An-Li Tsai] ([TARA][TARA])

## [漢羅] 宇宙玫瑰：麒麟座 ê NGC 2237
玫瑰星雲 NGC 2237 毋是宇宙中唯一个會 [聯想][evoke] [著][imagery] [花][flowers] ê 氣體塗粉雲，毋過伊是上有名 ê 彼个。
這蕊宇宙玫瑰 就佇 麒麟座大 [分子雲][molecular cloud] 邊仔 5000 光年遠 ê 所在，伊 ê 花葉 實際上是恆星 ê 搖笱。
玫瑰星雲美麗對稱 ê 外觀 是 [NGC 2244][as NGC 2244] 星團 內底 ê [恆星風][sculpted by the winds] 佮 [輻射][radiation] 雕出來--ê。
這个 [能量足懸 ê 星團][energetic cluster] 內底，有足濟 [高溫 少年 ê O 型星][hot young, O-type stars]，年歲才 幾若百萬歲爾爾。
玫瑰星雲中央雲空 ê 直徑差不多是 50 [光年][light-years] 闊。
咱會當佇 [麒麟座][Monoceros]，嘛會使叫做 獨角獸座 抑是 釘仔馬座 方向，用 細台天文望遠鏡 揣著 這个星雲。
這幅色水足自然 ê [望遠鏡影像][telescopic portrait]，是用 闊頻濾鏡翕--ê。
是講，[玫瑰嘛無一定攏是紅--ê][roses aren't red]。

## [POJ] Ú-tiū Mûi-kùi: Kî-lîn-chō ê NGC 2237
Mûi-kùi Seng-hûn NGC 2237 m̄-sī ú-tiū tiong ûi-it ē liân-sióng tio̍h hoe ê khì-thé thô͘-hún hûn, m̄-koh i sī siōng ū-miâ ê hit-ê.
Chit lúi ú-tiū mûi-kùi tō tī Kî-lîn-chō tōa hun-chú-hûn piⁿ-á 5000 kng-nî hn̄g ê só͘-chāi, i ê hoe-hio̍h si̍t-chè-siōng sī hêng-chhiⁿ ê iô-kô.
Mûi-kùi Seng-hûn bí-lē tùi-chheng ê gōa-koan sī NGC 2244 seng-thoân lāi-té ê hêng-chhiⁿ-hong kah hok-siā tiau chhut-lâi--ê.
Chit-ê lêng-liōng chiok koân ê seng-thoân lāi-té, ū chiok chē ko-un siàu-liân ê o hêng-chhiⁿ, nî-hòe chiah kúi-nā pah bān-sòe niā-niā.
Mûi-kùi Seng-hûn tiong-ng hûn-khang ê ti̍t-kèng chha-put-to sī 50 kng-nî khoah.
Lán ē-tàng tī Kî-lîn-chō, mā ē-sái kiò-chò To̍k-kak-siù-chō ia̍h-sī Teng-á-bé-chō hong-hiòng, iōng sè-tâi thian-bûn bōng-oán-kiàⁿ chhōe-tio̍h chit-ê seng-hûn.
Chit pak sek-chúi chok chū-jiân ê bōng-oán-kiàⁿ iáⁿ-siōng, sī iōng khoah-pîn lī-kiàⁿ hip--ê.
Sī-kóng, mûi-kùi mā bô-it-tēng lóng sī âng--ê.

## [KIP] Ú-tiū Muî-kuì: Kî-lîn-tsō ê NGC 2237
Muî-kuì Sing-hûn NGC 2237 m̄-sī ú-tiū tiong uî-it ē liân-sióng tio̍h hue ê khì-thé thôo-hún hûn, m̄-koh i sī siōng ū-miâ ê hit-ê.
Tsit luí ú-tiū muî-kuì tō tī Kî-lîn-tsō tuā hun-tsú-hûn pinn-á 5000 kng-nî hn̄g ê sóo-tsāi, i ê hue-hio̍h si̍t-tsè-siōng sī hîng-tshinn ê iô-kô.
Muî-kuì Sing-hûn bí-lē tuì-tshing ê guā-kuan sī NGC 2244 sing-thuân lāi-té ê hîng-tshinn-hong kah hok-siā tiau tshut-lâi--ê.
Tsit-ê lîng-liōng tsiok kuân ê sing-thuân lāi-té, ū tsiok tsē ko-un siàu-liân ê o hîng-tshinn, nî-huè tsiah kuí-nā pah bān-suè niā-niā.
Muî-kuì Sing-hûn tiong-ng hûn-khang ê ti̍t-kìng tsha-put-to sī 50 kng-nî khuah.
Lán ē-tàng tī Kî-lîn-tsō, mā ē-sái kiò-tsò To̍k-kak-siù-tsō ia̍h-sī Ting-á-bé-tsō hong-hiòng, iōng sè-tâi thian-bûn bōng-uán-kiànn tshuē-tio̍h tsit-ê sing-hûn.
Tsit pak sik-tsuí tsok tsū-jiân ê bōng-uán-kiànn iánn-siōng, sī iōng khuah-pîn lī-kiànn hip--ê.
Sī-kóng, muî-kuì mā bô-it-tīng lóng sī âng--ê.

## [English] A Cosmic Rose: NGC 2237 in Monoceros
The Rosette Nebula, NGC 2237, is not the only cosmic cloud of gas and dust to [evoke][evoke] the [imagery][imagery] of [flowers][flowers], but it is probably the most famous.
At the edge of a large [molecular cloud][molecular cloud] in Monoceros some 5,000 light years away, the petals of this cosmic rose are actually a stellar nursery.
The lovely, symmetric shape is [sculpted by the winds][sculpted by the winds] and [radiation][radiation] from its central cluster of [hot young, O-type stars][hot young, O-type stars].
Stars in the [energetic cluster][energetic cluster], cataloged [as NGC 2244][as NGC 2244], are only a few million years young, while the central cavity in the Rosette Nebula, is about 50 [light-years][light-years] in diameter.
The nebula can be seen with a small telescope toward the constellation of [Monoceros][Monoceros], the Unicorn.
This natural appearing [telescopic portrait][telescopic portrait] of the Rosette Nebula was made using broadband color filters, but sometimes [roses aren't red][roses aren't red].

## 詞彙學習
|漢羅|POJ|KIP|華語|English|
|-|-|-|-|-|
| 玫瑰星雲 | Mûi-kùi Seng-hûn | Muî-kuì Sing-hûn | 玫瑰星雲 | Rosette Nebula |
| 麒麟座 | Kî-lîn-chō | Kî-lîn-tsō | 麒麟座 | Monoceros |
| 獨角獸座 | To̍k-kak-siù-chō | To̍k-kak-siù-tsō | 獨角獸座 | constellation of the Unicorn |
| 釘仔馬座 | Teng-á-bé-chō | Ting-á-bé-tsō | 獨角獸座 | constellation of the Unicorn |
| NGC 2237 | NGC jī-jī-sam-chhit | NGC jī-jī-sam-tshit | NGC 2237 | NGC 2237 |
| NGC 2244 | NGC jī-jī-sù-sù | NGC jī-jī-sù-sù | NGC 2244 | NGC 2244 |
| 分子雲 | hun-chú-hûn | hun-tsú-hûn | 分子雲 | molecular cloud |
| 花葉 | hoe-hio̍h | hue-hio̍h | 花瓣 | petal |
| O 型星 | O-hêng chhiⁿ | O-hîng tshinn | O 型星 | O-type star |
| 恆星風 | hêng-chhiⁿ-hong | hîng-tshinn-hong | 恆星風 | stellar wind |
| 星團 | seng-thoân | sing-thuân | 星團 | star clusters |
| 輻射 | hok-siā | hok-siā | 輻射 | radiation |
| 直徑 | ti̍t-kèng | ti̍t-kìng | 直徑 | diameter |
| 闊頻 | khoah-pîn | khuah-pîn | 寬頻 | broad band |
| 濾鏡 | lū-kiàⁿ | lū-kiànn | 濾鏡 | filter |
| 搖笱 | iô-kô | iô-kô | 搖籃 | nursery |
| 雲空 | hûn-khang | hûn-khang | 空腔 | cavity |

{{% /apod %}}
[An-Li Tsai]: mailto:thianbun.taigi@gmail.com
[TARA]: https://tara.tw

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[evoke]:https://apod.nasa.gov/apod/ap150217.html
[imagery]:https://apod.nasa.gov/apod/ap070524.html
[flowers]:https://apod.nasa.gov/apod/ap051229.html
[molecular cloud]:http://www.gb.nrao.edu/~rmaddale/Education/OrionTourCenter/monr2.html
[sculpted by the winds]:https://en.wikipedia.org/wiki/Stellar_wind
[radiation]:https://srag.jsc.nasa.gov/spaceradiation/what/what.cfm
[hot young, O-type stars]:https://apod.nasa.gov/apod/ap070726.html
[energetic cluster]:https://www.youtube.com/watch?v=rQ4n2HjppWo
[as NGC 2244]:http://en.wikipedia.org/wiki/NGC_2244
[light-years]:http://www.grc.nasa.gov/WWW/k-12/Numbers/Math/Mathematical_Thinking/how_long_is_a_light_year.htm
[Monoceros]:http://chandra.harvard.edu/photo/constellations/monoceros.html
[telescopic portrait]:https://www.astrobin.com/sa1a9d/
[roses aren't red]:https://apod.nasa.gov/apod/ap180222.html

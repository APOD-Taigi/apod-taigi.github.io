---
title: 澳洲 尖石林 天頂 ê 銀河
date: 2025-02-09
publishdate: 2025-02-09T11:45:00+0800
tags: [銀河, 黃道光, 石灰石, 彎弓橋, 尖石林, 銀河系, 中央帶, 太陽系, 星雲, 新月, 全景圖]
hero: https://apod.nasa.gov/apod/image/2502/PinnaclesGalaxy_Goh_1080.jpg
summary: 相片中央 ùi 地平線 peh--起來 ê 黃道光，是日光去予浮佇 太陽系行星之間 ê 塗粉粒反射產生--ê。
---

{{% apod %}}

- 原始文章：[Milky Way over Australian Pinnacles](https://apod.nasa.gov/apod/ap250209.html)
- 影像來源 kah [版權][copyright]：
- 台文翻譯：[An-Li Tsai][An-Li Tsai] ([TARA][TARA])

## [漢羅] 澳洲 尖石林 天頂 ê 銀河
這个奇怪 ê 世界是佇佗位？[啊][E][就][a] [地][r][球][t] [啦][h]！
這張相片 ê 前景是 [澳洲][Australia] 西部 [Nambung 國家公園][Nambung National Park] ê [尖石林][Pinnacles]。
這是古早時代 ê 花蛤仔（[石灰石][limestone]）做--出來--ê，是講這寡 kah 人平大 ê [美麗尖岩石][picturesque spires] 是按怎形成--ê，咱這馬猶毋是蓋清楚。
背景有一个足光--ê，tī 尖石林 中央後壁--ê，是新月。
月娘外圍彼輾光，是 [黃道光][zodiacal light]，是日光去予浮佇 [太陽系][Solar System] 行星之間 ê 塗粉粒反射產生--ê。
迒過相片頂懸 ê 彎弓橋是咱 [銀河系][Milky Way Galaxy] ê 中央帶。
咱閣會當看著夜空中有足濟有名 ê [天星][stars] kah [星雲][nebulas]。
這張是共 2015 年 9 月 翕--ê 29 張相片組合起來 ê 全景圖。
翕相進前是有計畫好勢，先想好 月娘、岩石、kah in ê [烏影][shadow] 愛按怎翕。
毋過，予人較 [意外][surprise] ê 是，竟然閣翕著足顯目 ê 黃道光。

## [POJ] Ò-chiu Chiam-chio̍h-nâ thiⁿ-téng ê Gîn-hô
Chit ē kî-koài ê sè-kài sī tī tó-ūi? Ah to̍h Tē-kiû lah!
Chit tiuⁿ siòng-phìⁿ ê chiân-kéng sī Ò-chiu se-pō͘ Nambung Kok-ka Kong-hn̂g ê chiam chio̍h-nâ.
Che sī kó͘-chá sî-tāi ê hoe-kap-á (chio̍h-hoe-chio̍h) chò--chhut-lâi--ê, sī kóng chit-kóa kah lâng pîⁿ tōa ê bí-lē chiam giâm-chio̍h sī án-ná hêng-sêng--ê, lán chit-má iáu m̄-sī kài chheng-chhó.
Pōe-kéng ū chi̍t-ê chiok kng--ê, tī chiam-chio̍h-nâ tiong-ng āu-piah--ê, sī sin-goe̍h.
Goe̍h-niû gōa-ûi hit liàn kng, sī n̂g-tō-kng, sī ji̍t-kng khì hō͘ phû tī Thài-iông-hē kiâⁿ-chhiⁿ chi kan ê thô͘-hún-lia̍p hoán-siā sán-seng--ê.
Hāⁿ kòe siòng-phìⁿ téng-koân ê oan-kiong-kiô sī lán Gîn-hô-hē ê tiong-ng-tòa.
Lán koh ē-tàng khòaⁿ-tio̍h iā-khong tiong ū chiok chē ū-miâ ê thiⁿ-chheⁿ kah seng-hûn.
Chit-tiuⁿ sī kā 2015 nî 9 goe̍h hip--ê 29 tiuⁿ siòng-phìⁿ cho͘-ha̍p khí-lâi ê choân-kéng-tô͘.
Hip-siòng chìn-chêng sī ū kè-ōe hó-sè, seng siūⁿ-hó goe̍h-niû, gâm-chio̍h, kah in ê o͘-iáⁿ ài án-chóaⁿ hip.
M̄-koh, hō͘ lâng khah ì-gōa ê sī, kèng-liân koh hip-tio̍h chiok hiáⁿ-ba̍k ê n̂gtō-kng.

## [KIP] Ò-tsiu Tsiam-tsio̍h-nâ thinn-tíng ê Gîn-hô
Tsit ē kî-kuài ê sè-kài sī tī tó-uī? Ah to̍h Tē-kiû lah!
Tsit tiunn siòng-phìnn ê tsiân-kíng sī Ò-tsiu se-pōo Nambung Kok-ka Kong-hn̂g ê tsiam tsio̍h-nâ.
Tse sī kóo-tsá sî-tāi ê hue-kap-á (tsio̍h-hue-tsio̍h) tsò--tshut-lâi--ê, sī kóng tsit-kuá kah lâng pînn tuā ê bí-lē tsiam giâm-tsio̍h sī án-ná hîng-sîng--ê, lán tsit-má iáu m̄-sī kài tshing-tshó.
Puē-kíng ū tsi̍t-ê tsiok kng--ê, tī tsiam-tsio̍h-nâ tiong-ng āu-piah--ê, sī sin-gue̍h.
Gue̍h-niû guā-uî hit liàn kng, sī n̂g-tō-kng, sī ji̍t-kng khì hōo phû tī Thài-iông-hē kiânn-tshinn tsi kan ê thôo-hún-lia̍p huán-siā sán-sing--ê.
Hānn kuè siòng-phìnn tíng-kuân ê uan-kiong-kiô sī lán Gîn-hô-hē ê tiong-ng-tuà.
Lán koh ē-tàng khuànn-tio̍h iā-khong tiong ū tsiok tsē ū-miâ ê thinn-tshenn kah sing-hûn.
Tsit-tiunn sī kā 2015 nî 9 gue̍h hip--ê 29 tiunn siòng-phìnn tsoo-ha̍p khí-lâi ê tsuân-kíng-tôo.
Hip-siòng tsìn-tsîng sī ū kè-uē hó-sè, sing siūnn-hó gue̍h-niû, gâm-tsio̍h, kah in ê oo-iánn ài án-tsuánn hip.
M̄-koh, hōo lâng khah ì-guā ê sī, kìng-liân koh hip-tio̍h tsiok hiánn-ba̍k ê n̂gtō-kng.

## [English] Milky Way over Australian Pinnacles
What strange world is this?
[E][E][a][a][r][r][t][t][h][h].
In the foreground of the featured image are the [Pinnacles][Pinnacles], unusual rock spires in [Nambung National Park][Nambung National Park] in Western [Australia][Australia].
Made of ancient sea shells [limestone][limestone], how these human-sized [picturesque spires] formed remains unknown.
In the background, just past the end of the central Pinnacle, is a bright crescent Moon.
The eerie glow around the Moon is mostly [zodiacal light][zodiacal light], sunlight reflected by dust grains orbiting between the planets in the [Solar System][Solar System].
Arching across the top is the central band of our [Milky Way Galaxy][Milky Way Galaxy].
Many famous [stars][stars] and [nebulas][nebulas] are also visible in the background night sky.
The featured 29-panel panorama was taken and composed in 2015 September after detailed planning that involved the Moon, the rock spires, and their corresponding [shadow][shadow]s.
Even so, the strong zodiacal light was a pleasant [surprise][surprise].

## 詞彙學習
|漢羅|POJ|KIP|華語|English|
|-|-|-|-|-|
| 黃道光 | n̂g-tō-kng | n̂g-tō-kng | 黃道光 | zodiacal light |
| 石灰石 | chio̍h-hoe-chio̍h | tsio̍h-hue-tsio̍h | 石灰石 | limestone |
| 木星 | Bo̍k-chhiⁿ | Bo̍k-tshinn | 木星 | Jupiter |
| 土星 | Thó͘-chhiⁿ | Thóo-tshinn | 土星 | Saturn |
| 彎弓橋 | oan-kiong-kiô | uan-kiong-kiô | 拱橋 | Arc |
| 銀河系 | Gîn-hô-hē | Gîn-hô-hē | 銀河系 | the Milky Way Galaxy |
| 中央帶 | tiong-ng-tòa | tiong-ng-tuà | 中央帶 | the central band |
| 太陽系 | Thài-iông-hē | Thài-iông-hē | 太陽系 | the Solar System |
| 星雲 | seng-hûn | sing-hûn | 星雲 | nebula |
| 新月 | sin-goe̍h | sin-gue̍h | 新月 | new moon |
| 全景圖 | choân-kéng-tô͘ | tsuân-kíng-tôo | 全景圖 | panorama |

{{% /apod %}}
[An-Li Tsai]: mailto:thianbun.taigi@gmail.com
[TARA]: https://www.astro.ncu.edu.tw/taova/index.php/tara-trip/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[E]:https://apod.nasa.gov/apod/ap150223.html
[a]:https://apod.nasa.gov/apod/ap121017.html
[r]:https://apod.nasa.gov/apod/ap150126.html
[t]:https://apod.nasa.gov/apod/ap150412.html
[h]:https://apod.nasa.gov/apod/ap130505.html
[Pinnacles]:https://en.wikipedia.org/wiki/The_Pinnacles_(Western_Australia)
[Nambung National Park]:https://youtu.be/7XOkWFIjz_M
[Australia]:https://en.wikipedia.org/wiki/Australia
[limestone]:https://www.chicagotribune.com/news/ct-xpm-2011-05-11-ct-x-c-fossils-in-chicagoland-buildin20110511-story.html
[picturesque spires]:https://www.youtube.com/watch?v=do7zg4wJfyE
[zodiacal light]:https://apod.nasa.gov/apod/ap140911.html
[Solar System]:https://science.nasa.gov/solar-system/solar-system-facts/
[Milky Way Galaxy]:http://www.atlasoftheuniverse.com/galaxy.html
[stars]:https://science.nasa.gov/universe/stars/
[nebulas]:https://apod.nasa.gov/apod/ap120106.html
[shadow]:https://apod.nasa.gov/apod/ap190217.html
[surprise]:https://www.reddit.com/r/cats/comments/8yooo5/happy_kitten/#lightbox

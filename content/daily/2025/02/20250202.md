---
title: G3 ATLAS 彗星 崩去矣！
date: 2025-02-00
publishdate: 2025-02-00T11:45:00+0800
tags: [彗星頭, 彗核, 彗尾, 彗星 C/2024 G3, G3 ATLAS 彗星, ATLAS 彗星, 南半球, 近日點, 水星, 智利]
hero: https://apod.nasa.gov/apod/image/2502/AtlasDisintegrating_Majzik_1080.jpg
summary: G3 ATLAS 彗星 是發生啥物代誌？
---

{{% apod %}}

- 原始文章：[Comet G3 ATLAS Disintegrates](https://apod.nasa.gov/apod/ap250200.html)
- 影像來源：[Lionel Majzik](https://www.lionelmajzik.com/about)
- 天文相簿：[Comet G3 ATLAS](https://www.facebook.com/media/set/?set=a.600449002683681&type=3)
- 台文翻譯：[An-Li Tsai][An-Li Tsai] ([TARA][TARA])

## [漢羅] G3 ATLAS 彗星 崩去矣！
G3 ATLAS 彗星 是發生啥物代誌？
這粒彗星 tī 一月中彼陣 [經過近日點][passing near the Sun] 了後，彗星頭就愈來愈暗矣。
到一月尾 ê 時陣，[彗星 C/2024 G3 (ATLAS 彗星)][C/2024 G3 (ATLAS)] ê [頭][headless wonder] 就看袂著矣。
毋過伊 ê [彗尾][tails] 猶是 tī [地球][Earth] [南半球][Southern Hemisphere] 天頂 [光 iàⁿ-iàⁿ][impressive]。
相片是 一月 ê 時陣 連紲幾若暗 tī [智利][Chile] [Río Hurtado][Río Hurtado] 翕--ê G3 ATLAS 彗星。
倒爿是較早 ê 時陣翕--ê，咱會當著較光、[較集中][centrally condensed] ê 彗星頭，正爿是較晏規工翕--ê。
主要 ê 理由可能是 [彗星頭][head] 中央部份 [組成 彗核 ê 冰 kah 岩石][comet's nucleus of ice and rock] [崩去][fragmented] 矣。
G3 ATLAS 彗星 行到近日點 ê 時陣 是 tī [水星][planet Mercury] 軌道 [內底][well inside]，這个距離溫度傷懸，過去捌 kā [幾若粒][many] [彗星][comets] [毀滅][destroys] 去。
雖罔講是按呢，G3 ATLAS 彗星 [賰 ê 部份][scattering remains] 猶是會繼續 [踅太陽行][orbit the Sun]。

## [POJ] G3 ATLAS Hūi-chheⁿ pang--khì--ah!
G3 ATLAS Hūi-chheⁿ sī hoat-seng siáⁿ-mih tāi-chì?
Chit lia̍p hūi-chheⁿ tī it goe̍h-tiong hit-chūn keng-kòe kīn-ji̍t-tiám liáu-āu, hūi-chheⁿ-thâu tō lú-lâi-lú àm--ah.
Kàu chi̍t goe̍h-bóe ê sî-chūn, Hūi-chheⁿ C/2024 G3 (ATLAS Hūi-chheⁿ) ê thâu tō khòaⁿ bē tio̍h--ah.
M̄-koh i ê hūi-bóe iáu-sī tī Tē-kiû lâm-pòaⁿ-kiû thiⁿ-téng kng-iàⁿ-iàⁿ.
Siòng-phìⁿ sī it-goe̍h ê sî-chūn liân-sòa kúi-nā àm tī Tì-lī Río Hurtado hip--ê G3 ATLAS Hūi-chheⁿ.
Tò-pêng sī khah-chá ê sî-chūn hip--ê, lán ē-tàng tio̍h khah kng, khah chi̍p-tiong ê hūi-chheⁿ-thâu, chiàⁿ-pêng sī khah òaⁿ kui-kang hip--ê.
Chú-iàu ê lí-iû khó-lêng sī hūi-chheⁿ-thâu tiong-ng pō͘-hūn cho͘-sêng hūi-he̍k ê peng kah giâm-chio̍h pang--khì--ah.
G3 ATLAS Hūi-chheⁿ kiâⁿ kàu kīn-ji̍t-tiám ê sî-chūn sī tī Chúi-chheⁿ kúi-tō lāi-té, chit-ê kī-lī un-tō͘ siuⁿ koân, kòe-khì bat kā kúi-nā lia̍p hūi-chheⁿ húi-bia̍t khì.
Sui-bóng kóng sī án-ne, G3 ATLAS Hūi-chheⁿ chhun ê pō͘-hūn iáu-sī ē kè-sio̍k se̍h Thài-iông kiâⁿ.

## [KIP] G3 ATLAS Huī-tshenn pang--khì--ah!
G3 ATLAS Huī-tshenn sī huat-sing siánn-mih tāi-tsì?
Tsit lia̍p huī-tshenn tī it gue̍h-tiong hit-tsūn king-kuè kīn-ji̍t-tiám liáu-āu, huī-tshenn-thâu tō lú-lâi-lú àm--ah.
Kàu tsi̍t gue̍h-bué ê sî-tsūn, Huī-tshenn C/2024 G3 (ATLAS Huī-tshenn) ê thâu tō khuànn bē tio̍h--ah.
M̄-koh i ê huī-bué iáu-sī tī Tē-kiû lâm-puànn-kiû thinn-tíng kng-iànn-iànn.
Siòng-phìnn sī it-gue̍h ê sî-tsūn liân-suà kuí-nā àm tī Tì-lī Río Hurtado hip--ê G3 ATLAS Huī-tshenn.
Tò-pîng sī khah-tsá ê sî-tsūn hip--ê, lán ē-tàng tio̍h khah kng, khah tsi̍p-tiong ê huī-tshenn-thâu, tsiànn-pîng sī khah uànn kui-kang hip--ê.
Tsú-iàu ê lí-iû khó-lîng sī huī-tshenn-thâu tiong-ng pōo-hūn tsoo-sîng huī-hi̍k ê ping kah giâm-tsio̍h pang--khì--ah.
G3 ATLAS Huī-tshenn kiânn kàu kīn-ji̍t-tiám ê sî-tsūn sī tī Tsuí-tshenn kuí-tō lāi-té, tsit-ê kī-lī un-tōo siunn kuân, kuè-khì bat kā kuí-nā lia̍p huī-tshenn huí-bia̍t khì.
Sui-bóng kóng sī án-ne, G3 ATLAS Huī-tshenn tshun ê pōo-hūn iáu-sī ē kè-sio̍k se̍h Thài-iông kiânn.

## [English] Comet G3 ATLAS Disintegrates
What's happening to Comet G3 ATLAS?
After [passing near the Sun][passing near the Sun] in mid-January, the head of the comet has become dimmer and dimmer.
By late January, Comet [C/2024 G3 (ATLAS)][C/2024 G3 (ATLAS)] had become a [headless wonder][headless wonder] -- even though it continued to show [impressive][impressive] [tails][tails] after sunset in the skies of [Earth][Earth]'s [Southern Hemisphere][Southern Hemisphere].
Pictured are images of Comet G3 ATLAS on successive January nights taken from [Río Hurtado][Río Hurtado], [Chile][Chile].
Clearly, the comet's head is brighter and more [centrally condensed][centrally condensed] on the earlier days (left) than on later days (right).
A key reason is likely that the [comet's nucleus of ice and rock][comet's nucleus of ice and rock], at the [head][head]'s center, has [fragmented][fragmented].
Comet G3 ATLAS passed [well inside][well inside] the orbit of [planet Mercury][planet Mercury] when at its solar closest, a distance that where heat [destroys][destroys] [many][many] [comets][comets].
Some of comet G3 ATLAS' [scattering remains][fragmented] will continue to [orbit the Sun][orbit the Sun].

## 詞彙學習
|漢羅|POJ|KIP|華語|English|
|-|-|-|-|-|
| G3 ATLAS 彗星 | G sam ATLAS Hūi-chheⁿ | G sam ATLAS Huī-tshenn | G3 阿特拉斯彗星 | G3 Comet ATLAS |
| 彗星 C/2024 G3 | Hūi-chheⁿ C jī-khòng-jī-sù G sam | Huī-tshenn C jī-khòng-jī-sù G sam | 彗星 C/2024 G3 | Comet C/2024 G3 |
| 彗星頭 | Hūi-chheⁿ-thâu | Huī-tshenn-thâu | 彗星頭 | the head of the comet |
| 彗核 | hūi-he̍k | huī-hi̍k | 彗核 | comet nucleus |
| 彗尾 | hūi-bóe | huī-bué | 彗尾 | tail |
| 近日點| kīn-ji̍t-tiám | kīn-ji̍t-tiám | 近日點 | perihelion |
| 南半球 | lâm-pòaⁿ-kiû | lâm-puànn-kiû | 南半球 | southern hemisphere |
| 水星 | Chúi-chheⁿ | Chuí-tshenn | 水星 | Mercury |

{{% /apod %}}
[An-Li Tsai]: mailto:thianbun.taigi@gmail.com
[TARA]: https://www.astro.ncu.edu.tw/taova/index.php/tara-trip/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[passing near the Sun]:https://apod.nasa.gov/apod/ap250120.html
[C/2024 G3 (ATLAS)]:https://en.wikipedia.org/wiki/C/2024_G3_(ATLAS)
[headless wonder]:https://www.newsweek.com/comet-atlas-disintegrating-brightest-solar-system-sun-2017615
[impressive]:https://apod.nasa.gov/apod/ap250124.html
[tails]:https://apod.nasa.gov/apod/ap250126.html
[Earth]:https://earthobservatory.nasa.gov/
[Southern Hemisphere]:https://en.wikipedia.org/wiki/Southern_Hemisphere
[Río Hurtado]:https://youtu.be/a5jUyVPIDAk
[Chile]:https://en.wikipedia.org/wiki/Chile
[centrally condensed]:https://www.reddit.com/media?url=https%3A%2F%2Fi.redd.it%2Fjvtxke42851c1.jpg
[comet's nucleus of ice and rock]:https://science.nasa.gov/solar-system/comets/
[head]:https://spaceplace.nasa.gov/comets/en/anatomy-of-a-comet.en.jpg
[fragmented]:https://apod.nasa.gov/apod/ap230903.html
[well inside]:https://theskylive.com/c2024g3-info
[planet Mercury]:https://science.nasa.gov/mercury/
[destroys]:https://apod.nasa.gov/apod/ap010521.html
[many]:https://apod.nasa.gov/apod/ap000808.html
[comets]:https://apod.nasa.gov/apod/ap000913.html
[scattering remains]:https://apod.nasa.gov/apod/ap230903.html
[orbit the Sun]:https://apod.nasa.gov/apod/ap240811.html

---
title: 月球頂懸 ê Hyginus 溪谷
date: 2025-02-22
publishdate: 2025-02-22T11:45:00+0800
tags: [月球, Hyginus 溪谷, Hyginus 坑, 岩漿, 斷層, 阿波羅 19 號, 登月任務, 塗肉, 礦物]
hero: https://apod.nasa.gov/apod/image/2502/20250205_rima_hyginus_mirabella_1024px.jpg
summary: Hyginus 溪谷是月球正面中心附近 足壯觀 ê 裂縫，攏總有 220 公里長。
---

{{% apod %}}

- 原始文章：[Rima Hyginus](https://apod.nasa.gov/apod/ap250222.html)
- 影像來源 kah [版權][copyright]：[Vincenzo Mirabella](https://telescopius.com/profile/vincenzo-mirabella?order=is_featured)
- 台文翻譯：[An-Li Tsai][An-Li Tsai] ([TARA][TARA])

## [漢羅] 月球頂懸 ê Hyginus 溪谷
Hyginus 溪谷是 [月球正面][lunar near side] 中心附近 [足壯觀 ê 裂縫][spectacular fissure]，攏總有 220 公里長。
這張月球特寫相片內底 ùi 倒爿頂懸一直到正爿下底 ê 裂縫，是會當用望遠鏡揣著--ê。
這張相片 ê [色水有加強過][exaggerated colors]，予月球塗肉 ê 礦物成份表現 kah 較明顯淡薄。
這條裂縫中央有一个直徑 10 公里 ê [Hyginus 坑][Hyginus crater]，坑仔邊較低，應該是火山口。
這个坑佇月球表面算大--ê，毋過伊毋是去予太空石頭挵出來--ê。
Hyginus 溪谷 ê 表面嘛有足濟塌落去 ê 細粒坑，科學家認為 Hyginus 溪谷可能佮月球內部 [流出來 ê 岩漿][magma upwelling] 佮 月球表面 斷層 塌落去有關。
這區真趣味，嘛是進前 阿波羅 19 號登月任務 其中一个候選 ê 降落地點，毋過落尾無揀遮。

## [POJ] Goe̍h-kiû téng-koân ê Hyginus Khe-kok
Hyginus Khe-kok sī Goe̍h-kiû chiàⁿ-bīn tiong-sim hù-kīn chiok chòng-koan ê li̍h-phāng, lóng-chóng ū 220 kong-lí tn̂g.
Chit-tiuⁿ Goe̍h-kiû te̍k-siá siòng-phìⁿ lāi-té ùi tò-pêng téng-koân it-ti̍t kàu chiàⁿ-pêng ē-té ê li̍h-phāng, sī ē-tàng iōng bōng-oán-kiàⁿ chhōe-tio̍h--ê.
Chit-tiuⁿ siòng-phìⁿ ê sek-chúi ū ka-kiông kòe, hō͘ Goe̍h-kiû thô͘-bah ê khòng-bu̍t sêng-hūn piáu-hiān kah khah bêng-hián tām-po̍h.
Chit tiâu li̍h-phāng tiong-ng ū chi̍t-ê ti̍t-kèng 10 kong-lí ê Hyginus kheⁿ, kheⁿ-á-piⁿ khah kē, eng-kai sī hóe-soaⁿ-kháu.
Chit-ê kheⁿ tī Goe̍h-kiû piáu-bīn sǹg bē sè lia̍p, m̄-koh i m̄-sī khì hō͘ thài-khong chio̍h-thâu lòng chhut-lâi--ê.
Tī Goe̍h-kiû piáu-bīn khah tōa-lia̍p ê kheⁿ lāi-té, chit-é kheⁿ m̄-sī khì hō͘ thài-khong chio̍h-thâu lòng--tio̍h ê kheⁿ.
Hyginus Khe-kok ê piáu-bīn mā ū chiok chē lap--lo̍h-khì ê sè-lia̍p kheⁿ, kho-ha̍k-ka jīn-ûi Hyginus Khe-kok khó-lêng kah Goe̍h-kiû lōe-pō͘ lâu--chhut-lâi ê giâm-chiuⁿ kah Goe̍h-kiû piáu-bīn tn̄g-chân lap--lo̍h-khì iú-koan.
Chit khu chin chhù-bī, mā-sī chìn-chêng A-pho-lô 19 hō teng-goe̍h jīm-bū kî-tiong chi̍t-ê hāu-soán ê kàng-lo̍h tē-tiám, m̄-koh lo̍h-bóe bô kéng chia.

## [KIP] Gue̍h-kiû tíng-kuân ê Hyginus Khe-kok
Hyginus Khe-kok sī Gue̍h-kiû tsiànn-bīn tiong-sim hù-kīn tsiok tsòng-kuan ê li̍h-phāng, lóng-tsóng ū 220 kong-lí tn̂g.
Tsit-tiunn Gue̍h-kiû ti̍k-siá siòng-phìnn lāi-té uì tò-pîng tíng-kuân it-ti̍t kàu tsiànn-pîng ē-té ê li̍h-phāng, sī ē-tàng iōng bōng-uán-kiànn tshuē-tio̍h--ê.
Tsit-tiunn siòng-phìnn ê sik-tsuí ū ka-kiông kuè, hōo Gue̍h-kiû thôo-bah ê khòng-bu̍t sîng-hūn piáu-hiān kah khah bîng-hián tām-po̍h.
Tsit tiâu li̍h-phāng tiong-ng ū tsi̍t-ê ti̍t-kìng 10 kong-lí ê Hyginus khenn, khenn-á-pinn khah kē, ing-kai sī hué-suann-kháu.
Tsit-ê khenn tī Gue̍h-kiû piáu-bīn sǹg bē sè lia̍p, m̄-koh i m̄-sī khì hōo thài-khong tsio̍h-thâu lòng tshut-lâi--ê.
Hyginus Khe-kok ê piáu-bīn mā ū tsiok tsē lap--lo̍h-khì ê sè-lia̍p khenn, kho-ha̍k-ka jīn-uî Hyginus Khe-kok khó-lîng kah Gue̍h-kiû luē-pōo lâu--tshut-lâi ê giâm-tsiunn kah Gue̍h-kiû piáu-bīn tn̄g-tsân lap--lo̍h-khì iú-kuan.
Tsit khu tsin tshù-bī, mā-sī tsìn-tsîng A-pho-lô 19 hō ting-gue̍h jīm-bū kî-tiong tsi̍t-ê hāu-suán ê kàng-lo̍h tē-tiám, m̄-koh lo̍h-bué bô kíng tsia.

## [English] Rima Hyginus
Rima Hyginus is a [spectacular fissure][spectacular fissure], some 220 kilometers long, found near the center of the [lunar near side][lunar near side].
Easy to spot in telescopic views of the Moon, it stretches top left to bottom right across this lunar closeup.
The image was made with [exaggerated colors][exaggerated colors] that reflect the mineral composition of the lunar soil.
[Hyginus crater][Hyginus crater] lies near the center of the narrow lunar surface groove.
About 10 kilometers in diameter, the low-walled crater is a volcanic caldera, one of the larger non-impact craters on the lunar surface.
Dotted with small pits formed by surface collapse, Hyginus rima itself was likely created by stresses due to internal [magma upwelling][magma upwelling] and collapse along a long surface fault.
The intriguing region was a candidate landing site for the canceled Apollo 19 mission.

## 詞彙學習
|漢羅|POJ|KIP|華語|English|
|-|-|-|-|-|
| 月球 | Goe̍h-kiû | Gue̍h-kiû | 月球 | Moon |
| Hyginus 溪谷 | Hyginus khe-kok | Hyginus khe-kok | 許癸努斯溪谷 | Rima Hyginus |
| Hyginus 坑 | Hyginus kheⁿ | Hyginus khenn | 許癸努斯坑 | Hyginus crater |
| 岩漿 | giâm-chiuⁿ | giâm-tsiunn | 岩漿 (地殼內底-⁠-ê) | magma |
| 斷層 | tn̄g-chân | tn̄g-tsân | 斷層 | fault |
| 阿波羅 19 號 | A-pho-lô 19 hō | A-pho-lô 19 hō | 阿波羅 19 號 | Apollo 19 |
| 登月任務 | teng-goe̍h jīm-bū | ting-gue̍h jīm-bū | 登月任務 | lunar mission |
| 塗肉 | thô͘-bah | thôo-bah | 土壤 | soil |
| 礦物 | khòng-bu̍t | khòng-bu̍t | 礦物 | mineral |

{{% /apod %}}
[An-Li Tsai]: mailto:thianbun.taigi@gmail.com
[TARA]: https://www.astro.ncu.edu.tw/taova/index.php/tara-trip/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[spectacular fissure]:https://www.flickr.com/photos/nasa2explore/9349493673
[lunar near side]:https://science.nasa.gov/resource/lunar-near-side-2/
[exaggerated colors]:https://apod.nasa.gov/apod/ap171111.html
[Hyginus crater]:http://lroc.sese.asu.edu/images/542
[magma upwelling]:https://ui.adsabs.harvard.edu/abs/2011Icar..215..584W/abstract


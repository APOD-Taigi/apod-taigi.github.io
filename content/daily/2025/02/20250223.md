---
title: Cassini 太空船 翕--ê 紅外線 ê 土星
date: 2025-02-23
publishdate: 2025-02-23T11:45:00+0800
tags: [free2share, Cassini 太空船, Cassini 任務, 土星, 土星環, 六角雲, 赤道, 北極, 紅外線]
hero: https://apod.nasa.gov/apod/image/2502/SaturnIR_CassiniKakitsev_960.jpg
summary: 土星 tī 紅外線看起來有小可仔無仝。
categories: [podcast]
vocals: [阿錕]
---

{{% apod %}}

- 原始文章：[Saturn in Infrared from Cassini](https://apod.nasa.gov/apod/ap250223.html)
- 影像來源：[NASA](https://www.nasa.gov/), [JPL-Caltech](https://www.jpl.nasa.gov/), [SSI](https://www.spacescience.org/); 資料處理：[Maksim Kakitsev](https://www.hq.nasa.gov/alsj/MaksimKakitsev.html)
- 台文翻譯：[An-Li Tsai][An-Li Tsai] ([TARA][TARA])

{{< podcast "cmh236yi6003901wzah844klq" >}}

## [漢羅] Cassini 太空船 翕--ê 紅外線 ê 土星
土星 tī 紅外線看起來有小可仔無仝。
雲帶內底有足清楚 ê 大型結構，嘛包括 [搝長 ê 風暴][stretching storms]。
[紅外線][infrared] 影像閣有一个 hŏng 注意著 ê 結構，就是 [土星][Saturn] ê 北極區有一个無四常 ê [六角雲圖樣][hexagonal cloud pattern]。
[六角][hexagon] 雲逐爿 ê 長度，差不多 kah 地球直徑平長。
咱無料想講會看著這个 [六角雲][The hexagon]。
伊 ê 起源 kah 存在，是一个 [研究主題][topic of research]。
土星上有名 ê [土星環][rings] kā 土星箍起來，環 ê [烏影就投影][cast shadows] tī [赤道][equator] 下面。
這張相片是 [Cassini 機器人太空船][Cassini spacecraft] tī 2014 年，用幾若个紅外線波段 翕--ê。
[Cassini 任務][Cassini mission] tī 2017 年 9 月有一个戲劇性 ê 結局：太空船愛 [飛入去][directed to dive] 巨大 ê 土星環內底。

## [POJ] Cassini Thài-khong-chûn hip--ê Âng-gōa-sòaⁿ ê Thó͘-chhiⁿ
Thó͘-chhiⁿ tī âng-gōa-sòaⁿ khòaⁿ-khí-lâi ū sió-khóa-á bô-kâng.
Hûn-tòa lāi-té ū chiok chheng-chhó͘ ê tōa-hêng kiat-kò͘, mā pau-koat giú tn̂g ê hong-pō.
Âng-gōa-sòaⁿ iáⁿ-siōng koh ū chi̍t-ê hŏng chù-ì tio̍h ê kiat-kò͘, to̍h sī Thó͘-chhiⁿ ê pak-ke̍k khu ū chi̍t-ê bô sù-siông ê la̍k-kak-hûn tô͘-iūⁿ.
La̍k-kak-hûn ta̍k-phìⁿ ê tn̂g-tō͘, chha-put-to kah Tē-kiû ti̍t-kèng pêⁿ tn̂g.
Lán bô liāu-sióng kóng ē khòaⁿ-tio̍h chit-ê la̍k-kak-hûn.
I ê khí-goân kah chûn-chāi, sī chi̍t-ê gián-kiù chú-tê.
Thó͘-chhiⁿ siōng ū-miâ ê Thó͘-chhiⁿ-khoân kā Thó͘-chhiⁿ kho͘--khí-lâi, khoân ê o͘-iáⁿ to̍h tâu-iáⁿ tī chhek-tō ē-bīn.
Chit-tiuⁿ siòng-phìⁿ sī Cassini ke-khì-lâng thài-khong-chûn tī 2014 nî, iōng kúi-ā-ê âng-gōa-sòaⁿ pho-tōaⁿ hip--ê.
Cassini Jīm-bū tī 2017 nî 9 goe̍h ū chi̍t-ê hì-kio̍k-sèng ê kiat-kio̍k: thài-khong-chûn ài poe ji̍p-khì kū-tōa ê Thó͘-chhiⁿ-khoân lāi-té.

## [KIP] Cassini Thài-khong-tsûn hip--ê Âng-guā-suànn ê Thóo-tshinn
Thóo-tshinn tī âng-guā-suànn khuànn-khí-lâi ū sió-khuá-á bô-kâng.
Hûn-tuà lāi-té ū tsiok tshing-tshóo ê tuā-hîng kiat-kòo, mā pau-kuat giú tn̂g ê hong-pō.
Âng-guā-suànn iánn-siōng koh ū tsi̍t-ê hŏng tsù-ì tio̍h ê kiat-kòo, to̍h sī Thóo-tshinn ê pak-ki̍k khu ū tsi̍t-ê bô sù-siông ê la̍k-kak-hûn tôo-iūnn.
La̍k-kak-hûn ta̍k-phìnn ê tn̂g-tōo, tsha-put-to kah Tē-kiû ti̍t-kìng pênn tn̂g.
Lán bô liāu-sióng kóng ē khuànn-tio̍h tsit-ê la̍k-kak-hûn.
I ê khí-guân kah tsûn-tsāi, sī tsi̍t-ê gián-kiù tsú-tê.
Thóo-tshinn siōng ū-miâ ê Thóo-tshinn-khuân kā Thóo-tshinn khoo--khí-lâi, khuân ê oo-iánn to̍h tâu-iánn tī tshik-tō ē-bīn.
Tsit-tiunn siòng-phìnn sī Cassini ke-khì-lâng thài-khong-tsûn tī 2014 nî, iōng kuí-ā-ê âng-guā-suànn pho-tuānn hip--ê.
Cassini Jīm-bū tī 2017 nî 9 gue̍h ū tsi̍t-ê hì-kio̍k-sìng ê kiat-kio̍k: thài-khong-tsûn ài pue ji̍p-khì kū-tuā ê Thóo-tshinn-khuân lāi-té.

## [English] Saturn in Infrared from Cassini
Saturn looks slightly different in infrared light.
Bands of clouds show great structure, including long [stretching storms][stretching storms].
Also quite striking in [infrared][infrared] is the unusual [hexagonal cloud pattern][hexagonal cloud pattern] surrounding [Saturn][Saturn]'s North Pole.
Each side of the dark [hexagon][hexagon] spans roughly the width of our Earth.
[The hexagon][The hexagon]'s existence was not predicted, and its origin and likely stability remains a [topic of research][topic of research].
Saturn's famous [rings][rings] circle the planet and [cast shadows][cast shadows] below the [equator][equator].
The featured image was taken by the robotic [Cassini spacecraft][Cassini spacecraft] in 2014 in several infrared colors.
In 2017 September, the [Cassini mission][Cassini mission] was brought to a dramatic conclusion when the spacecraft was [directed to dive][directed to dive] into ringed giant.

## 詞彙學習
|漢羅|POJ|KIP|華語|English|
|-|-|-|-|-|
| Cassini 太空船 | Cassini Thài-khong-chûn | Cassini Thài-khong-tsûn | 卡西尼號太空船 | Cassini spacecraft |
| Cassini 任務 | Casini Jīm-bū | Casini Jīm-bū | 卡西尼號任務 | Cassini mission |
| 土星環 | Thó͘-chhiⁿ-khoân | Thóo-tshinn-khuân | 土星環 | Saturn's Rings |
| 六角雲 | la̍k-kak-hûn | la̍k-kak-hûn | 六角雲 | hexagonal cloud |
| 赤道 | chhek-tō | tshik-tō | 赤道 | equator |
| 北極 | pak-ke̍k | pak-ki̍k | 北極 | North Pole |
| 紅外線 | âng-gōa-sòaⁿ | âng-guā-suànn | 紅外線 | infrared |

{{% /apod %}}
[An-Li Tsai]: mailto:thianbun.taigi@gmail.com
[TARA]: https://tara.tw

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[stretching storms]:https://apod.nasa.gov/apod/ap190915.html
[infrared]:https://science.nasa.gov/ems/07_infraredwaves
[hexagonal cloud pattern]:https://apod.nasa.gov/apod/ap130220.html
[Saturn]:https://solarsystem.nasa.gov/planets/saturn/overview/
[hexagon]:https://www.mathsisfun.com/geometry/hexagon.html
[The hexagon]:https://en.wikipedia.org/wiki/Saturn%27s_hexagon
[topic of research]:http://laplazagigi.com/wp-content/uploads/2012/06/dog-with-glasses.jpg
[rings]:https://spaceplace.nasa.gov/saturn-rings/en/
[cast shadows]:https://apod.nasa.gov/apod/ap120703.html
[equator]:https://www.nasa.gov/sites/default/files/styles/side_image/public/thumbnails/image/equator_.png?itok=fpt9ejEa
[Cassini spacecraft]:https://solarsystem.nasa.gov/missions/cassini/the-journey/the-spacecraft/
[Cassini mission]:https://apod.nasa.gov/apod/ap110613.html
[directed to dive]:https://apod.nasa.gov/apod/ap170125.html

---
title: LEDA 1313424：箭靶星系
date: 2025-02-07
publishdate: 2025-02-07T11:45:00+0800
tags: [free2share, 箭靶星系, LEDA 1313424, Hubble 太空望遠鏡, 環形星系, 水湧, 矮星系, 重力交互作用, 仝心環, 雙魚座]
hero: https://apod.nasa.gov/apod/image/2502/Hubble_LEDA1313424_STScI-01_1024.jpg
summary: 這粒大粒星系 ê 編號是 LEDA 1313424，差不多是咱銀河 ê 兩倍大。
---

{{% apod %}}

- 原始文章：[LEDA 1313424: The Bullseye Galaxy](https://apod.nasa.gov/apod/ap250207.html)
- 影像來源 kah [版權][copyright]：[NASA](https://www.nasa.gov/), [ESA](https://www.esa.int/), Imad Pasha (Yale), Pieter van Dokkum (Yale)
- 台文翻譯：[An-Li Tsai][An-Li Tsai] ([TARA][TARA])

## [漢羅] LEDA 1313424: 箭靶星系
[這粒大粒星系][The giant galaxy] ê 編號是 LEDA 1313424，差不多是咱銀河 ê 兩倍大。
這張是 [Hubble 太空望遠鏡最近發表][recently released Hubble] ê 影像。
因為伊看起來敢若是射箭 é 箭靶，所以嘛叫做 箭靶星系。
望遠鏡 ê 觀測表示講，伊是一个去予舂出 [9 重環][nine rings] ê 環形星系，就敢若是共石頭擲入去水池內底 產生 ê [水湧][rippling] 仝款。
是講，這个落落去 箭靶星系 內底 ê 石頭，其實是另外一粒星系。
望遠鏡 ê 觀測閣講，這粒星系可能是倒爿彼粒藍色 ê 矮星系。
伊迵過這粒大粒星系 ê 中心，產生重力交互作用，造成大粒星系中心 ê 仝心環。
箭靶星系 是 tī 雙魚座方向 5 億 6700 光年遠 ê 所在。
照 [這个距離][At that distance] 來算，這張精彩 ê Hubble 影像應該有 53 萬光年闊。

## [POJ] LEDA 1313424: Chìⁿ-pé Seng-hē
Chit lia̍p tōa-lia̍p seng-hē ê pian-hō sī LEDA 1313424, chha-put-to sī lán Gîn-hô ê nn̄g pōe tōa.
Chit-tiuⁿ sī Hubble Thài-khong Bōng-oán-kiàⁿ chòe-kīn hoat-piáu ê iáⁿ-siōng.
In-ūi i khòaⁿ--khí-lâi káⁿ-ná sī siā-chìⁿ é chìⁿ-pé, só͘-í mā kiò-chò Chìⁿ-pé Seng-hē.
Bōng-oán-kiàⁿ ê koan-chhek piáu-sī kóng, i sī chi̍t-ê khì hō͘ cheng-chhut 9 tîn khoân ê khoân-hêng seng-hē, tō káⁿ-ná sī kā chio̍h-thâu tàn ji̍p-khì chúi-tî lāi-té sán-seng ê chúi-éng kāng-khoán.
Sī-kóng, chit-ê lak--loh-khì Chìⁿ-pé Seng-hē lāi-té ê chio̍h-thâu, kî-si̍t sī lēng-gōa chi̍t-lia̍p seng-hē.
Bōng-oán-kiàⁿ ê koan-chhek koh kóng, chit lia̍p seng-hē khó-lêng sī tò-pêng hit lia̍p nâ-sek ê é-seng-hē.
I thàng-kòe chit lia̍p tōa-lia̍p seng-hē ê tiong-sim, sán-seng tāng-le̍k kau-hō͘ chok-iōng, chō-sêng tōa-lia̍p seng-hē tiong-sim ê kāng-sim-khoân.
Chìⁿ-pé Seng-hē sī tī Siang-hî-chō hong-hiòng 5 ek 6700 kng-nî hn̄g ê só͘-chāi.
Chiàu chit-ê kī-lī lâi sǹg, chit-tiuⁿ cheng-chhái ê Hubble iáⁿ-siōng eng-kai ū 53 bān kng-nî khoah.

## [KIP] LEDA 1313424: Tsìnn-pé Sing-hē
Tsit lia̍p tuā-lia̍p sing-hē ê pian-hō sī LEDA 1313424, tsha-put-to sī lán Gîn-hô ê nn̄g puē tuā.
Tsit-tiunn sī Hubble Thài-khong Bōng-uán-kiànn tsuè-kīn huat-piáu ê iánn-siōng.
In-uī i khuànn--khí-lâi kánn-ná sī siā-tsìnn é tsìnn-pé, sóo-í mā kiò-tsò Tsìnn-pé Sing-hē.
Bōng-uán-kiànn ê kuan-tshik piáu-sī kóng, i sī tsi̍t-ê khì hōo tsing-tshut 9 tîn khuân ê khuân-hîng sing-hē, tō kánn-ná sī kā tsio̍h-thâu tàn ji̍p-khì tsuí-tî lāi-té sán-sing ê tsuí-íng kāng-khuán.
Sī-kóng, tsit-ê lak--loh-khì Tsìnn-pé Sing-hē lāi-té ê tsio̍h-thâu, kî-si̍t sī līng-guā tsi̍t-lia̍p sing-hē.
Bōng-uán-kiànn ê kuan-tshik koh kóng, tsit lia̍p sing-hē khó-lîng sī tò-pîng hit lia̍p nâ-sik ê é-sing-hē.
I thàng-kuè tsit lia̍p tuā-lia̍p sing-hē ê tiong-sim, sán-sing tāng-li̍k kau-hōo tsok-iōng, tsō-sîng tuā-lia̍p sing-hē tiong-sim ê kāng-sim-khuân.
Tsìnn-pé Sing-hē sī tī Siang-hî-tsō hong-hiòng 5 ik 6700 kng-nî hn̄g ê sóo-tsāi.
Tsiàu tsit-ê kī-lī lâi sǹg, tsit-tiunn tsing-tshái ê Hubble iánn-siōng ing-kai ū 53 bān kng-nî khuah.

## [English] LEDA 1313424: The Bullseye Galaxy
[The giant galaxy][The giant galaxy] cataloged as LEDA 1313424 is about two and a half times the size of our own Milky Way.
Its remarkable appearance in this [recently released Hubble][recently released Hubble] Space Telescope image strongly suggests its nickname "The Bullseye Galaxy".
Known as a collisional ring galaxy it has [nine rings][nine rings] confirmed by telescopic observations, [rippling][rippling] from its center like waves from a pebble dropped into a pond.
Of course, the pebble dropped into the Bullseye galaxy was a galaxy itself.
Telescopic observations identify the blue dwarf galaxy at center-left as the likely collider, passing through the giant galaxy's center and forming concentric rings in the wake of their gravitational interaction.
The Bullseye Galaxy lies some 567 million light-years away toward the constellation Pisces.
[At that distance][At that distance], this stunning Hubble image would span about 530,000 light-years.

## 詞彙學習
|漢羅|POJ|KIP|華語|English|
|-|-|-|-|-|
| 箭靶星系 | chìⁿ-pé | tsìnn-pé | 靶眼星系 | Bullseye Galaxy |
| 箭靶星系 | chìⁿ-pà | tsìnn-pà | 靶心星系 | Bullseye Galaxy |
| LEDA 1313424 | LEDA it-sam it-sam sù-jī-sù | LEDA it-sam it-sam sù-jī-sù | LEDA 1313424 | LEDA 1313424 |
| Hubble 太空望遠鏡 | Hubble Thài-khong Bōng-oán-kiàⁿ | Hubble Thài-khong Bōng-uán-kiànn | 哈伯太空望遠鏡 | Hubble Space Telescope |
| 環形星系 | Khoân-hêng-seng-hē | Khuân-hîng-sing-hē | 環狀星系 | ring galaxy |
| 水湧 | chúi-éng | tsuí-íng | 漣漪 | ripple |
| 矮星系 | é-seng-hē | é-sing-hē | 矮星系 | Dwarf Galaxy |
| 重力交互作用 | tiōng-le̍k kāu-hō͘-chok-iōng | tiōng-li̍k kāu-hōo-tsok-iōng | 重力交互作用 | gravitational interactions || 仝心環 | kāng-sim-khoân | kāng-sim-khuân | 同心環 | concentric rings |
| 雙魚座 | Siang-hî-chō | Siang-hî-tsō | 雙魚座 | Pisces |

{{% /apod %}}
[An-Li Tsai]: mailto:thianbun.taigi@gmail.com
[TARA]: https://www.astro.ncu.edu.tw/taova/index.php/tara-trip/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[The giant galaxy]:https://iopscience.iop.org/article/10.3847/2041-8213/ad9f5c
[recently released Hubble]:https://hubblesite.org/contents/news-releases/2025/news-2025-006
[nine rings]:https://hubblesite.org/contents/media/images/2025/006/01JH3M8FV7QTE0NTS9YEP6722W
[rippling]:https://apod.nasa.gov/apod/ap220824.html
[At that distance]:https://hubblesite.org/contents/media/images/2025/006/01JJADPV8HK2BGG1T12HDSVKT5

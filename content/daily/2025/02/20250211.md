---
title: 蜘蛛 kah 胡蠅
date: 2025-02-11
publishdate: 2025-02-11T11:45:00+0800
tags: [蜘蛛, 胡蠅, 御夫座, IC 417, NGC 1931, 比例尺, 深空影像, 感光, 發射星雲, 反射星雲, 星團]
hero: https://apod.nasa.gov/apod/image/2502/SpiderFly_Boddington_1080_annotated.jpg
summary: 蜘蛛上尾會逐著胡蠅無？
---

{{% apod %}}

- 原始文章：[The Spider and the Fly](https://apod.nasa.gov/apod/ap250211.html)
- 影像來源 kah 版權：[Dave Boddington](https://www.flickr.com/photos/158660766@N05/)
- 探索你的宇宙：[APOD 亂數產生器](https://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([TARA][TARA])

## [漢羅] 蜘蛛 kah 胡蠅
蜘蛛上尾會逐著胡蠅無？
咱這馬咧講--ê 是 [御夫座][Auriga] 方向 ê 兩个發射星雲。
所以答案是袂。
相片中央 ê 蜘蛛形氣體雲，其實是發射星雲 [IC 417][IC 417]。
倒爿較細--ê [胡蠅形][spider] 氣體雲，是 [NGC 1931][NGC 1931 1]。
兩个攏是發射星雲，嘛是反射星雲。
一萬光年遠 ê 這兩个星雲內底，攏有少年星團。
[NGC 1931][NGC 1931 2] 胡蠅星雲 較實密，大細差不多是 10 [光年][light-years] 闊，會使做 比例尺 來用。
[這張][featured] 感光時間超過 20 點鐘久 ê 相片，是舊年 1 月底 tī [英國][UK] [Berkshire][Berkshire] 翕--ê 深空 [影像][image]。
相片內底閣有翕著分佈較闊、反紅 ê 星際氣體 kah 塗粉。

## [POJ] Ti-tu kah Hô͘-sîn
Ti-tu siōng-bóe ē jio̍k tio̍h hô͘-sîn bô?
Lán chit-má leh kóng--ê sī Gū-hu-chō hong-hiòng ê nn̄g-ê hoat-siā seng-hûn.
Só͘-í tap-àn sī bē.
Siòng-phiàⁿ tiong-ng ê ti-tu hêng khì-thé hûn, kî-si̍t sī hoat-siā seng-hûn IC 417.
Tò-pêng khah sè--ê hô͘-sîn hêng khì-thé hûn, sī NGC 1931.
Nn̄g-ê lóng sī hoat-siā seng-hûn, mā-sī hoán-siā seng-hûn.
Chi̍t-bān kng-nî hn̄g ê chit nn̄g-ê seng-hûn lāi-té, lóng-ū siàu-liân seng-thoân.
NGC 1931 hô͘-sîn seng-hûn khah cha̍t-ba̍t, tōa-sè chha-put-to sī 10 kng-nî khoah, ē-sái chò pí-lē-chhioh lâi iōng.
Chit-tiuⁿ kám-kng chhiau-kòe 20 tiám-cheng kú ê siòng-phìⁿ, sī kū-nî 1 goe̍h-té tī Eng-kok Berkshire hip--ê chhim-khong iáⁿ-siōng.
Siòng-phìⁿ lāi-té koh-ū hip-tio̍h hun-pò͘ khah khoah, hoán-âng ê seng-chè khì-thé kah thô͘-hún.

## [KIP] Ti-tu kah Hôo-sîn
Ti-tu siōng-bué ē jio̍k tio̍h hôo-sîn bô?
Lán tsit-má leh kóng--ê sī Gū-hu-tsō hong-hiòng ê nn̄g-ê huat-siā sing-hûn.
Sóo-í tap-àn sī bē.
Siòng-phìann tiong-ng ê ti-tu hîng khì-thé hûn, kî-si̍t sī huat-siā sing-hûn IC 417.
Tò-pîng khah sè--ê hôo-sîn hîng khì-thé hûn, sī NGC 1931.
Nn̄g-ê lóng sī huat-siā sing-hûn, mā-sī huán-siā sing-hûn.
Tsi̍t-bān kng-nî hn̄g ê tsit nn̄g-ê sing-hûn lāi-té, lóng-ū siàu-liân sing-thuân.
NGC 1931 hôo-sîn sing-hûn khah tsa̍t-ba̍t, tuā-sè tsha-put-to sī 10 kng-nî khuah, ē-sái tsò pí-lē-tshioh lâi iōng.
Tsit-tiunn kám-kng tshiau-kuè 20 tiám-tsing kú ê siòng-phìnn, sī kū-nî 1 gue̍h-té tī Ing-kok Berkshire hip--ê tshim-khong iánn-siōng.
Siòng-phìnn lāi-té koh-ū hip-tio̍h hun-pòo khah khuah, huán-âng ê sing-tsè khì-thé kah thôo-hún.

## [English] The Spider and the Fly
Will the spider ever catch the fly?
Not if both are large emission nebulas toward the constellation of the Charioteer [Auriga][Auriga].
The [spider][spider]-shaped gas cloud in the image center is actually an emission nebula labelled [IC 417][IC 417], while the smaller fly-shaped cloud on the left is dubbed [NGC 1931][NGC 1931 1] and is both an emission nebula and a reflection nebula.
About 10,000 [light-years][light-years] distant, both nebulas harbor young star clusters.
For scale, the more compact [NGC 1931][NGC 1931 2] (Fly) is about 10 light-years across.
The [featured][featured] deep [image][image], captured over 20 hours during late January in [Berkshire][Berkshire] [UK][UK], also shows more diffuse and red-glowing interstellar gas and dust.

## 詞彙學習
|漢羅|POJ|KIP|華語|English|
|-|-|-|-|-|
| 蜘蛛 | ti-tu | ti-tu | 蜘蛛 | spider |
| 胡蠅 | hô͘-sîn | hôo-sîn | 蒼蠅 | fly |
| 御夫座 | Gū-hū-chō | Gū-hū-tsō | 御夫座 | Auriga |
| IC 417 | IC sù-it-chhit | IC sù-it-tshit | IC 417 | IC 417 |
| NGC 1931 | NGC it-kiú-sam-it | NGC it-kiú-sam-it | NGC 1931 | NGC 1931 |
| 比例尺 | pí-lē-chhioh | pí-lē-tshioh | 比例尺 | scale |
| 深空影像 | chhim-khong iáⁿ-siōng | tshim-khong iánn-siōng | 深空影像 | deep image |
| 感光 | kám-kng | kám-kng | 曝光 | exposure |
| 反射星雲 | hoán-siā-seng-hûn | huán-siā-sing-hûn | 反射星雲 | reflection nebula |
| 發射星雲 | hoat-siā seng-hûn | huat-siā sing-hûn | 發射星雲 | emission nebula |
| 星團 | seng-thoân | sing-thuân | 星團 | star cluster |

{{% /apod %}}
[An-Li Tsai]: mailto:thianbun.taigi@gmail.com
[TARA]: https://tara.tw

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[Auriga]:http://hawastsoc.org/deepsky/aur/index.html
[spider]:https://en.wikipedia.org/wiki/The_Spider_and_the_Fly_(poem)#Text
[IC 417]:https://noirlab.edu/public/images/noao-ic417/
[NGC 1931 1]:https://en.wikipedia.org/wiki/NGC_1931
[light-years]:https://science.nasa.gov/exoplanets/what-is-a-light-year/
[NGC 1931 2]:https://apod.nasa.gov/apod/ap151201.html
[featured]:https://www.flickr.com/photos/158660766@N05/54291858602/in/pool-apods/
[image]:https://www.astrobin.com/5f29e1/
[Berkshire]:https://en.wikipedia.org/wiki/Berkshire
[UK]:https://en.wikipedia.org/wiki/United_Kingdom

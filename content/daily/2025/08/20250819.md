---
title: Giant Galaxies in Pavo
date: 2025-08-19
publishdate: 2025-08-19T11:45:00+0800
tags: [孔雀座, 棍螺仔星系, 捲螺仔星系, 捲螺仔手骨, 臭頭鳥星系, 長株圓星系, 南孔雀座星系群, 星系核心, 重力交互作用, NGC 6876, NGC 6872, IC 4970]
hero: https://apod.nasa.gov/apod/image/2508/NGC6872_block1024.jpg
summary: 倒爿下跤 ê NGC 6872 是一个足大足大 ê 棍螺仔星系，伊 ê 直徑超過 50 萬光年。
---

{{% apod %}}

- 原始文章：[Giant Galaxies in Pavo](https://apod.nasa.gov/apod/ap250819.html)
- 影像來源 kah [版權][Copyright]: [Adam Block][Adam_Block]
- 台文翻譯：[An-Li Tsai][An-Li Tsai] ([TARA][TARA])

## [漢羅] 孔雀座 ê 大型星系
倒爿下跤 ê NGC 6872 是一个足大足大 ê 棍螺仔星系，伊 ê 直徑超過 50 萬光年。
伊上無嘛有咱銀河系 ê 5 倍遐爾大，是目前知影 ê 捲螺仔星系內底上大 ê。
這个大型星系佇南天 ê 孔雀座內底，離咱差不多有 2 億光年遠。
伊伸出去 ê 捲螺仔手骨，看起來就親像一隻大隻鳥仔 ê 翅，所以伊嘛叫做「臭頭鳥星系」。
NGC 6872 ê 捲螺仔手骨頂懸是藍色、少年 ê 恆星團 kah 恆星形成區。
伊 ê 捲螺仔手骨會變形，是因為以前 kah 附近 較細粒 ê 星系 IC 4970 產生重力交互作用。
IC 4970 就佇這个大型捲螺仔星系核心 ê 下跤。
佇這幅媠氣 ê 星系群相片內底，閣有南孔雀座星系群 ê 其他星系。
其中上大粒 ê 長株圓星系 NGC 6876，就佇 臭頭鳥星系 ê 正爿頂懸。

<!--

## [英文] Giant Galaxies in Pavo
Over 500,000 light years across, NGC 6872 (bottom left) is a truly enormous barred spiral galaxy.
At least 5 times the size of our own large Milky Way, NGC 6872 is the largest known spiral galaxy.
About 200 million light-years distant toward the southern constellation Pavo, the Peacock, the appearance of this giant galaxy's stretched out spiral arms suggest the wings of a giant bird.
So its popular moniker is the Condor galaxy.
Lined with massive young, bluish star clusters and star-forming regions, the extended and distorted spiral arms are due to NGC 6872's past gravitational interactions with the nearby smaller galaxy IC 4970, visible here below the giant spiral galaxy's core.
Other members of the southern Pavo galaxy group are scattered through this magnificent galaxy group portrait, with the dominant giant elliptical galaxy, NGC 6876, above and right of the soaring Condor galaxy.

## [中文] 孔雀座中的巨型星系
NGC 6872（左下）直徑超過50萬光年，是巨大的棒旋星系。
NGC 6872的大小至少是我們銀河系的5倍，是已知最大的螺旋星系。
這個巨型星系位於南天孔雀座，距離我們約2億光年，其伸展的旋臂形狀酷似巨鳥的翅膀。
因此，它被戲稱為「禿鷹星系」。
NGC 6872的螺旋臂周圍佈滿了巨大的藍色年輕恆星團和恆星形成區，其伸展和扭曲的螺旋臂是由於NGC 6872過去與附近較小星系IC 4970的引力相互作用造成的，IC 4970位於這個巨型螺旋星系的核心下方。
南孔雀座星系群的其他成員星系散佈在這幅宏偉的星系群肖像中，其中最主要的巨型橢圓星系 NGC 6876 位於翱翔的禿鷹星系的右上方。

-->

## [POJ] Khóng-chhiok-chō ê Tōa-hêng seng-hē
Tò-pêng ē-kha ê NGC 6872 sī chi̍t-ê chiok tōa-chiok tōa ê kùn-lê-á seng-hē, i ê ti̍t-kèng chhiau-kòe 50 bān kng-nî.
I siōng bô mā ū lán Gîn-hô-hē ê 5 pōe hiah-nī tōa, sī bo̍k-chêng chai-iáⁿ ê kńg-lê-á seng-hē lāi-té siōng tōa--ê.
Chit-ê tōa-hêng seng-hē tī lâm-thian ê Khóng-chhiok-chō lāi-té, lī lán chha-put-to ū 2 ek kng-nî hn̄g.
I sin-chhut-khì ê kńg-lê-á chhiú-kut, khòaⁿ-khí-lâi to̍h chhin-chhiūⁿ chi̍t-chiah tōa-chiah chiáu-á ê chhì, só͘-í i mā kiò-chò "chhàu-thâu-chiáu seng-hē".
NGC 6872 ê kńg-lê-á chhiú-kut téng-kôan sī nâ-sek, siàu-liân ê hêng-chhiⁿ-thoân kah hêng-chhiⁿ hêng-sêng-khu.
I ê kńg-lê-á chhiú-kut ē piàn-hêng, sī in-ūi í-chêng kah hū-kīn khah sè-lia̍p ê seng-hē IC 4970 sán-seng tiōng-le̍k kau-hō͘-chok-iōng.
IC 4970 to̍h tī chit-ê tōa-hêng kńg-lê-á seng-hē he̍k-sim ê ē-kha.
Tī chit-pak súi-khùi ê seng-hē-kûn siòng-phìⁿ lāi-té, koh ū Lâm-khóng-chhiok-chō seng-hē-kûn ê kî-tha seng-hē.
Kî-tiong siōng tōa-lia̍p ê tn̂g-chu-îⁿ seng-hē NGC 6876, to̍h tī chhàu-thâu-chiáu seng-hē ê chiàⁿ-pêng téng-kôan.

## [KIP] Khóng-tshiok-tsō ê Tuā-hîng sing-hē
Tò-pîng ē-kha ê NGC 6872 sī tsi̍t-ê tsiok tuā-tsiok tuā ê kùn-lê-á sing-hē, i ê ti̍t-kìng tshiau-kuè 50 bān kng-nî.
I siōng bô mā ū lán Gîn-hô-hē ê 5 puē hiah-nī tuā, sī bo̍k-tsîng tsai-iánn ê kńg-lê-á sing-hē lāi-té siōng tuā--ê.
Tsit-ê tuā-hîng sing-hē tī lâm-thian ê Khóng-tshiok-tsō lāi-té, lī lán tsha-put-to ū 2 ik kng-nî hn̄g.
I sin-tshut-khì ê kńg-lê-á tshiú-kut, khuànn-khí-lâi to̍h tshin-tshiūnn tsi̍t-tsiah tuā-tsiah tsiáu-á ê tshì, sóo-í i mā kiò-tsò "tshàu-thâu-tsiáu sing-hē".
NGC 6872 ê kńg-lê-á tshiú-kut tíng-kuân sī nâ-sik, siàu-liân ê hîng-tshinn-thuân kah hîng-tshinn hîng-sîng-khu.
I ê kńg-lê-á tshiú-kut ē piàn-hîng, sī in-uī í-tsîng kah hū-kīn khah sè-lia̍p ê sing-hē IC 4970 sán-sing tiōng-li̍k kau-hōo-tsok-iōng.
IC 4970 to̍h tī tsit-ê tuā-hîng kńg-lê-á sing-hē hi̍k-sim ê ē-kha.
Tī tsit-pak suí-khuì ê sing-hē-kûn siòng-phìnn lāi-té, koh ū Lâm-khóng-tshiok-tsō sing-hē-kûn ê kî-tha sing-hē.
Kî-tiong siōng tuā-lia̍p ê tn̂g-tsu-înn sing-hē NGC 6876, to̍h tī tshàu-thâu-tsiáu sing-hē ê tsiànn-pîng tíng-kuân.

## [English] Giant Galaxies in Pavo

Over 500,000 light years across, [NGC 6872][NGC_6872] (bottom left) is a truly [enormous barred spiral galaxy][enormous_barred_spiral_galaxy].
At least 5 times the size of our own large Milky Way, [NGC 6872 is the largest][NGC_6872_is_the_largest] known spiral galaxy.
About 200 million light-years distant toward the southern constellation Pavo, the Peacock, the appearance of this [giant galaxy's][giant_galaxy_s] stretched out spiral arms suggest the wings of a giant bird.
So its popular moniker is the Condor galaxy.
Lined with massive young, bluish star clusters and [star-forming regions][star_forming_regions], the extended and distorted spiral arms are due to NGC 6872's past gravitational interactions with the nearby smaller [galaxy IC 4970][galaxy_IC_4970], visible here below the giant spiral galaxy's core.
Other members of the southern [Pavo galaxy group][Pavo_galaxy_group] are scattered through this [magnificent galaxy group portrait][magnificent_galaxy_group_portrait], with the dominant giant elliptical galaxy, NGC 6876, above and right of the soaring Condor galaxy.


## 詞彙學習
|漢羅|POJ|KIP|華語|English|
|-|-|-|-|-|
| 孔雀座 | Khóng-chhiok-chō | Khóng-tshiok-tsō | 孔雀座 | Pavo |
| 棍螺仔星系 | kùn-lê-á seng-hē | kùn-lê-á sing-hē | 棒旋星系 | barred spiral galaxy |
| 捲螺仔星系 | kńg-lê-á seng-hē | kńg-lê-á sing-hē | 螺旋星系 | spiral galaxy |
| 捲螺仔手骨 | kńg-lê-á chhiú-kut | kńg-lê-á tshiú-kut | 螺旋手臂、旋臂 | spiral arm |
| 臭頭鳥星系 | Chhàu-thâu-chiáu Seng-hē | Tshàu-thâu-tsiáu Sing-hē | 禿鷹星系 | Condor galaxy |
| 長株圓星系 | tn̂g-tu-îⁿ seng-hē | tn̂g-tu-înn sing-hē | 橢圓星系 | elliptical galaxy |
| 南孔雀座星系群 | Lâm Khóng-chhiok-chō seng-hē-kûn | Lâm Khóng-tshiok-tsō sing-hē-kûn | 南孔雀座星系群 | Southern Pavo galaxy group |
| 星系核心 | seng-hē he̍k-sim | sing-hē hi̍k-sim | 星系核心 | galaxy's core |
| 重力交互作用 | tiong-le̍k kāu-hō͘ chok-iōng | tiong-li̍k kāu-hōo tsok-iōng | 重力交互作用 | gravitational interactions |
| NGC 6876 | NGC lio̍k-pat-chhit-lio̍k | NGC lio̍k-pat-tshit-lio̍k | NGC 6876 | NGC 6876 |
| NGC 6872 | NGC lio̍k-pat-chhit-jī | NGC lio̍k-pat-tshit-jī | NGC 6872 | NGC 6872 |
| IC 4970 | IC sù-kiú-chhit-khòng | IC sù-kiú-tshit-khòng | IC 4970 | IC 4970 |



{{% /apod %}}

[An-Li Tsai]: mailto:thianbun.taigi@gmail.com
[TARA]: https://tara.tw

[Copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/
[NASA]:https://www.nasa.gov/

[NGC_6872]:http://www.eso.org/public/images/eso9924b/
[enormous_barred_spiral_galaxy]:https://ui.adsabs.harvard.edu/abs/2007A%26A...464..155H/abstract
[NGC_6872_is_the_largest]:https://ui.adsabs.harvard.edu/abs/2014ApJ...795...89E/abstract
[giant_galaxy_s]:https://apod.nasa.gov/apod/ap110403.html
[star_forming_regions]:https://ui.adsabs.harvard.edu/abs/2009ApJ...691.1921M/abstract
[galaxy_IC_4970]:http://chandra.harvard.edu/photo/2009/ngc6872/
[Pavo_galaxy_group]:https://www.astroexplorer.org/details/apj296376f1
[magnificent_galaxy_group_portrait]:https://www.adamblockphotos.com/ngc-6872.html
[meteor_door]:https://apod.nasa.gov/apod/ap250820.html

[Adam_Block]:https://www.adamblockphotos.com/
[Copyright]:lib/about_apod.html#srapply
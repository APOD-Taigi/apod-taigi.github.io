---
title: M13：武仙座 ê 大型球形星團
date: 2025-08-14
publishdate: 2025-08-14T11:45:00+0800
tags: [M13, 武仙座, 球形星團, 立方, phu-ló͘-pheh-lah, 車葉仔]
hero: https://apod.nasa.gov/apod/image/2508/lrg_ngc6205_1024.jpg
summary: 1716 年 ê 時陣，英國天文學家 Edmond Halley 講「這看起來干焦是夜空內底 ê 一个光點爾爾...」
---

{{% apod %}}

- 原始文章：[M13: The Great Globular Cluster in Hercules](https://apod.nasa.gov/apod/ap250814.html)
- 影像來源 kah [版權][Copyright]: [R. Jay Gabany][R_Jay_Gabany]
- 台文翻譯：[An-Li Tsai][An-Li Tsai] ([TARA][TARA])


## [漢羅] M13：武仙座 ê 大型球形星團

1716 年 ê 時陣，英國天文學家 Edmond Halley 講，
「這看起來干焦是夜空內底 ê 一个光點爾爾，毋過 tī 無月娘 ê 暗暝，天氣若是有清，咱就會當直接用目睭看著伊」。 
是講，咱這馬較袂講 M13 是 武仙座 內底 ê 大型球形星團矣，咱會直接講伊是北天上光 ê 球形星團。
咱若是有 像這款遮爾清楚 ê 望遠鏡影像，就會當看著這个星團內底有 幾若十萬粒足壯觀 ê 恆星。 
這个星團就 tī 2 萬 5000 光年遠 ê 所在，內底 ê 恆星攏櫼櫼 tī 直徑 150 光年 ê 範圍內。 
Tī 星團 中心附近，3 光年立方 ê 範圍內底就有 100 粒恆星矣。 
咱來做一个比較較好了解，kah 咱太陽 上倚 ê 恆星 是 tī 4 光年遠 ê 所在。 
早期用望遠鏡觀察這个大型球形星團 ê 觀測者，嘛有注意著 tī 星團中心下跤有 3 條烏巡，in 互相差 120 度 ê 距離。
這个形 tī M13 內底叫做「phu-ló͘-pheh-lah」抑是「車葉仔」。
會產生這个形，可能是觀測角度 造成 ê 光學效應。


<!--
## [中文] M13：武仙座大球狀星團

1716年，英國天文學家埃德蒙·哈雷指出：「這只是一小塊區域，但當天空寧靜且沒有月亮時，肉眼就能看到它。」 當然，M13如今已被更正式地稱為武仙座大球狀星團，它是北天最明亮的球狀星團之一。
像這樣清晰的望遠鏡影像展現了這個壯觀星團的數十萬顆恆星。
距離我們25,000光年，星團的恆星聚集在一個直徑150光年的區域內。
在星團核心附近，一個邊長僅3光年的立方體內可以容納100多顆恆星。
與我們銀河系附近的恆星相比，距離太陽最近的恆星距離我們超過4光年。
早期使用望遠鏡觀測這個巨大的球狀星團的觀測者也注意到，在星團中心正下方，三條暗帶以約120度的間距奇怪地匯聚在一起。
這個形狀在M13中被稱為“螺旋槳”，很可能是從我們的角度觀察到的恆星分佈相對於緻密星團核心的偶然光學效應。

-->

## [POJ] Bú-sian-chō ê Tōa-hêng Kiû-hêng Seng-thoân
1716 nî ê sî-chūn, Eng-kok thian-bûn ha̍k-ka Edmond Halley kóng, 
"Che khòaⁿ-⁠-khí-lâi kan-na sī iā-khong lāi-té ê chi̍t-ê kng-tiám niā-niā, m̄-koh tī bô goe̍h-niû ê àm-mê, thiⁿ-khì nā-sī ū chheng, lán to̍h ē-tàng ti̍t-chiap iōng ba̍k-chiu khòaⁿ-tio̍h i". 
Sī-kóng, lán chit-má khah bē kóng M13 sī Bú-sian-chō lāi-té ê tōa-hêng kiû-hêng seng-thoân-⁠-ah, lán ē ti̍t-chiap kóng i sī pak-thian siōng kng ê kiû-hêng seng-thoân. 
Lán nā-sī ū chhiūⁿ chit-khoán chiah-nī chheng-chhó ê bōng-oán-kiàⁿ iáⁿ-siōng, to̍h ē-tàng khòaⁿ-tio̍h chit-ê seng-thoân lāi-té ū kúi-nā cha̍p-bān lia̍p chiok chòng-koan ê hêng-chhiⁿ. 
Chit-ê seng-thoân to̍h tī 2 bān 5000 kng-nî hn̄g ê só͘-chāi, lāi-té ê hêng-chhiⁿ lóng chiⁿ chiⁿ tī ti̍t-kèng 150 kng-nî ê hoān-ûi lāi.
Tī seng-thoân tiong-sim hù-kīn, 3 kng-nî li̍p-hong ê hoān-ûi lāi-té to̍h ū 100 lia̍p hêng-chhiⁿ-⁠-ah. 
Lán lâi chò chi̍t-ê pí-kàu khah-hó liáu-kái, kah lán Thài-iông siōng óa ê hêng-chhiⁿ sī tī 4 kng-nî hn̄g ê só͘-chāi. 
Chá-kî iōng bōng-oán-kiàⁿ koan-chhat chit-ê tōa-hêng kiû-hêng seng-thoân ê koan-chhek-chiá, mā ū chù-ì-tio̍h tī seng-thoân tiong-sim ē-kha ū 3 tiâu o͘-sûn, in hō͘-siong chha 120 tō͘ ê kī-lî.
Chit-ê hêng tī M̀ lāi-té kiò-chò "phu-ló͘-pheh-lah" ia̍h-sī "chhia-hio̍h-á".
Ē sán-seng chit-ê hêng, khó-lêng sī koan-chhek kak-tō͘ chō-sêng ê kng-ha̍k hāu-èng.

## [KIP] Bú-sian-tsō ê Tuā-hîng Kiû-hîng Sing-thuân
1716 nî ê sî-tsūn, Ing-kok thian-bûn ha̍k-ka Edmond Halley kóng, 
"Tse khuànn-⁠-khí-lâi kan-na sī iā-khong lāi-té ê tsi̍t-ê kng-tiám niā-niā, m̄-koh tī bô gue̍h-niû ê àm-mê, thinn-khì nā-sī ū tshing, lán to̍h ē-tàng ti̍t-tsiap iōng ba̍k-tsiu khuànn-tio̍h i". 
Sī-kóng, lán tsit-má khah bē kóng M13 sī Bú-sian-tsō lāi-té ê tuā-hîng kiû-hîng sing-thuân-⁠-ah, lán ē ti̍t-tsiap kóng i sī pak-thian siōng kng ê kiû-hîng sing-thuân. 
Lán nā-sī ū tshiūnn tsit-khuán tsiah-nī tshing-tshó ê bōng-uán-kiànn iánn-siōng, to̍h ē-tàng khuànn-tio̍h tsit-ê sing-thuân lāi-té ū kuí-nā tsa̍p-bān lia̍p tsiok tsòng-kuan ê hîng-tshinn. 
Tsit-ê sing-thuân to̍h tī 2 bān 5000 kng-nî hn̄g ê sóo-tsāi, lāi-té ê hîng-tshinn lóng tsinn tsinn tī ti̍t-kìng 150 kng-nî ê huān-uî lāi. 
Tī sing-thuân tiong-sim hù-kīn, 3 kng-nî li̍p-hong ê huān-uî lāi-té to̍h ū 100 lia̍p hîng-tshinn-⁠-ah. 
Lán lâi tsò tsi̍t-ê pí-kàu khah-hó liáu-kái, kah lán Thài-iông siōng uá ê hîng-tshinn sī tī 4 kng-nî hn̄g ê sóo-tsāi.
Tsá-kî iōng bōng-uán-kiànn kuan-tshat tsit-ê tuā-hîng kiû-hîng sing-thuân ê kuan-tshik-tsiá, mā ū tsù-ì-tio̍h tī sing-thuân tiong-sim ē-kha ū 3 tiâu oo-sûn, in hōo-siong tsha 120 tōo ê kī-lî.
Tsit-ê hîng tī M13 lāi-té kiò-tsò "phu-lóo-pheh-lah" ia̍h-sī "tshia-hio̍h-á".
Ē sán-sing tsit-ê hîng, khó-lîng sī kuan-tshik kak-tōo tsō-sîng ê kng-ha̍k hāu-ìng.

## [English] M13: The Great Globular Cluster in Hercules

[In 1716][In_1716], English astronomer [Edmond Halley][Edmond_Halley] noted, "This is but a little Patch, but it shews itself to the naked Eye, when the Sky is serene and the Moon absent." [Of course, M13][Of_course_M13] is now less modestly recognized as the Great Globular Cluster in Hercules, one of the brightest [globular star clusters][globular_star_clusters] in the northern sky.
Sharp telescopic views like this one reveal the spectacular cluster's [hundreds of thousands of stars.][hundreds_of_thousands_of_stars] At a distance of 25,000 light-years, the [cluster stars crowd][cluster_stars_crowd] into a region 150 light-years in diameter.
[Approaching][Approaching] the cluster core, upwards of 100 stars could be contained in a cube just 3 light-years on a side.
For comparison with our neighborhood of the Milky Way, the [closest star][closest_star] to the Sun is over 4 light-years away.
Early telescopic observers of the great globular cluster also noted a curious convergence of three dark lanes with a spacing of about 120 degrees, seen here just below the cluster center.
[Known as the propeller in M13][Known_as_the_propeller_in_M13], the shape is likely a [chance][chance] optical effect of the distribution of stars viewed from our perspective against the dense cluster core.


## 詞彙學習
|漢羅|POJ|KIP|華語|English|
|-|-|-|-|-|
| 武仙座 | Bú-sian-chō | Bú-sian-tsō | 武仙座 | Hercules |
| 球形星團 | kiû-hêng seng-thoân | kiû-hîng sing-thuân | 球形星團 | globular star cluster |
| 立方 | li̍p-hong | li̍p-hong | 立方 | cube |
| M13 | M cha̍p-saⁿ | M tsa̍p-sann | M13 | M13 |
| phu-ló͘-pheh-lah | phu-ló͘-pheh-lah | phu-lóo-pheh-lah | 螺旋槳 | propeller |
| 車葉仔 | chhia-ia̍h-á | chhia-ia̍h-á | 螺旋槳 | propeller |



{{% /apod %}}

[An-Li Tsai]: mailto:thianbun.taigi@gmail.com
[TARA]: https://tara.tw

[Copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/
[NASA]:https://www.nasa.gov/

[In_1716]:http://messier.seds.org/xtra/similar/halley_pt.html
[Edmond_Halley]:http://www.bbc.co.uk/history/historic_figures/halley_edmond.shtml
[Of_course_M13]:http://messier.seds.org/m/m013.html
[globular_star_clusters]:http://en.wikipedia.org/wiki/Globular_cluster
[hundreds_of_thousands_of_stars]:https://skyandtelescope.org/observing/gobs-of-globs-guide-to-16-spring-globular-clusters/
[cluster_stars_crowd]:https://hubblesite.org/contents/news-releases/2008/news-2008-40.html
[Approaching]:https://apod.nasa.gov/apod/ap031213.html
[closest_star]:https://apod.nasa.gov/apod/ap160825.html
[Known_as_the_propeller_in_M13]:https://www.cosmotography.com/images/small_ngc6205.html
[chance]:https://apod.nasa.gov/apod/ap231120.html
[pixels_in_space]:https://apod.nasa.gov/apod/ap250815.html


[R_Jay_Gabany]:http://www.cosmotography.com/index.html
[Copyright]:lib/about_apod.html#srapply
---
title: 英仙座內底 ê 雙星團
date: 2025-08-07
publishdate: 2025-08-07T11:45:00+0800
tags: [英仙座, 雙星團, 英仙座 η, 英仙座 χ, NGC 869, NGC 884, 恆星形成區, 雙筒千里鏡]
hero: https://apod.nasa.gov/apod/image/2508/DoubleClusterBrecher1024.jpg
summary: 這个美麗 ê 星場是 tī 北天星座 英仙座 內底，tī 天頂 ê 範圍差不多有三粒月娘遐爾大 (1.5 度)。
---

{{% apod %}}

- 原始文章：[The Double Cluster in Perseus](https://apod.nasa.gov/apod/ap250807.html)
- 影像來源 kah [版權][Copyright]: [Ron Brecher][Ron_Brecher]
- 台文翻譯：[An-Li Tsai][An-Li Tsai] ([TARA][TARA])


## [漢羅] 英仙座內底 ê 雙星團
這个美麗 ê 星場是 tī 北天星座 英仙座 內底，tī 天頂 ê 範圍差不多有三粒月娘遐爾大 (1.5 度)。
內底有兩个出名 ê 開放星團：英仙座 η kah 英仙座 χ。
正爿彼个星團 ê 編號是 NGC 869，倒爿彼个星團 ê 編號是 NGC 884。
In 離咱差不多 7000 光年遠，內底 ê 恆星是比太陽閣較少年、溫度嘛較懸。
這兩个星團 ê 距離互相差幾若百光年爾爾，若照 in 家己 ê 年歲來看，in 攏是 1300 萬歲，這嘛證明這兩个星團可能是 ùi 仝一个恆星形成區來--ê。
這个雙星團，用雙筒千里鏡抑是細台天文望遠鏡來看，攏是足媠 ê 景色。
你若是 tī 暗眠摸 ê 所在，直接用目睭就看會著。

<!--
## [中文] 英仙座雙星團

這片令人驚嘆的星場橫跨英仙座北部，約三個滿月（1.5度）。
它包含一對著名的疏散星團：英仙座h和英仙座c。
這兩個星團也被編號為NGC 869（右）和NGC 884，距離我們約7000光年，包含比太陽年輕得多、溫度也更高的恆星。
這兩個星團僅相距幾百光年，根據各自恆星的年齡計算，它們的年齡均為1300萬年，這表明這兩個星團很可能來自同一恆星形成區域。
雙星團在雙筒望遠鏡或小型望遠鏡中總是令人嘆為觀止，即使在黑暗的地方也能用肉眼看到。

-->

## [POJ] Eng-sian-chō lāi-té ê Siang Seng-thoân
Chit-ê bí-lē ê seng-tiûⁿ sī tī pak-thian seng-chō Eng-sian-chō lāi-té, tī thiⁿ-téng ê hoān-ûi chha-put-to ū saⁿ lia̍p goe̍h-niû hiah-nī tōa (1.5 tō͘).
Lāi-té ū nn̄g-ê chhut-miâ ê khai-hòng seng-thoân:
Eng-sian-chō η kah Eng-sian-chō χ.
Chiàⁿ-pêng hit-ê seng-thoân ê pian-hō sī NGC 869, tò-pêng hit-ê seng-thoân ê pian-hō sī NGC 884.
In lī lán chha-put-to 7000 kng-nî hn̄g, lāi-té ê hêng-chhiⁿ sī pí thài-iông koh-khah siàu-liân, un-tō͘ mā khah koân.
Chit nn̄g-ê seng-thoân ê kī-lî hō͘-siong chha kúi-nā pah kng-nî niā-niā, nā chiàu in ka-kī ê nî-hòe lâi-khòaⁿ, in lóng sī 1300 bān-hòe, che mā chèng-bêng chit nn̄g-ê seng-thoân khó-lêng sī ùi kāng chi̍t-ê hêng-chhiⁿ hêng-sêng-khu lâi--ê.
Chit-ê siang seng-thoân, iōng siang-tâng chhian-lí-kiàⁿ ia̍h-sī sè-tâi thian-bûn bōng-oán-kiàⁿ lâi-khòaⁿ, lóng sī chiok súi ê kéng-sek.
Lí nā-sī tī àm-bîn-bong ê só͘-chāi, ti̍t-chiap iōng ba̍k-chiu tō khòaⁿ-ē-tio̍h.

## [KIP] Ing-sian-tsō lāi-té ê Siang Sing-thuân
Tsit-ê bí-lē ê sing-tiûnn sī tī pak-thian sing-tsō Ing-sian-tsō lāi-té, tī thinn-tíng ê huān-uî tsha-put-to ū sann lia̍p gue̍h-niû hiah-nī tuā (1.5 tōo).
Lāi-té ū nn̄g-ê tshut-miâ ê khai-hòng sing-thuân:
Ing-sian-tsō η kah Ing-sian-tsō χ.
Tsiànn-pîng hit-ê sing-thuân ê pian-hō sī NGC 869, tò-pîng hit-ê sing-thuân ê pian-hō sī NGC 884.
In lī lán tsha-put-to 7000 kng-nî hn̄g, lāi-té ê hîng-tshinn sī pí thài-iông koh-khah siàu-liân, un-tōo mā khah kuân.
Tsit nn̄g-ê sing-thuân ê kī-lî hōo-siong tsha kuí-nā pah kng-nî niā-niā, nā tsiàu in ka-kī ê nî-huè lâi-khuànn, in lóng sī 1300 bān-huè, tse mā tsìng-bîng tsit nn̄g-ê sing-thuân khó-lîng sī uì kāng tsi̍t-ê hîng-tshinn hîng-sîng-khu lâi--ê.
Tsit-ê siang sing-thuân, iōng siang-tâng tshian-lí-kiànn ia̍h-sī sè-tâi thian-bûn bōng-uán-kiànn lâi-khuànn, lóng sī tsiok suí ê kéng-sik.
Lí nā-sī tī àm-bîn-bong ê sóo-tsāi, ti̍t-tsiap iōng ba̍k-tsiu tō khuànn-ē-tio̍h.

## [English] The Double Cluster in Perseus

[This stunning starfield][This_stunning_starfield] spans about three full moons (1.5 degrees) across the heroic northern constellation of [Perseus][Perseus].
It holds the famous [pair of open star clusters][pair_of_open_star_clusters], h and Chi Persei.
Also cataloged as [NGC 869 (right) and NGC 884][NGC_869_right_and_NGC_884], both clusters are about 7, 000 light-years away and contain stars much younger and hotter than the Sun.
Separated by only a few hundred light-years, the clusters are both 13 million years young [based on][based_on] the ages of their [individual stars][individual_stars], evidence that both clusters were likely a product of the same star-forming region.
Always a rewarding [sight in binoculars][sight_in_binoculars] or small telescopes, the Double Cluster is even visible to the unaided eye from [dark locations][dark_locations].


## 詞彙學習
|漢羅|POJ|KIP|華語|English|
|-|-|-|-|-|
| 英仙座 | Eng-sian-chō | Ing-sian-tsō | 英仙座 | Perseus |
| 英仙座 χ | Eng-sian-chō khai | Ing-sian-tsō khai | 英仙座 χ | Chi Perseus |
| 英仙座 η | Eng-sian-chō è-thà | Ing-sian-tsō è-thà | 英仙座 η | h Perseus |
| 雙星團 | Siang seng-thoân | Siang sing-thuân | 雙星團 | the double cluster |
| 星場 | seng-tiûⁿ | sing-tiûnn | 星場 | starfield |
| 恆星形成區 | hêng-chhiⁿ-hêng-sêng-khu | hîng-tshinn-hîng-sîng-khu | 恆星形成區 | star-forming region |
| 雙筒千里鏡 | siang-tâng chhian-lí-kiàⁿ | siang-tâng tshian-lí-kiànn | 雙筒望遠鏡 | binoculars |
| NGC 869 | NGC pat-lio̍k-kiú | NGC pat-lio̍k-kiú | NGC 869 | NGC 869 |
| NGC 884 | NGC pat-pat-sù | NGC pat-pat-sù | NGC 884 | NGC 884 |



{{% /apod %}}

[An-Li Tsai]: mailto:thianbun.taigi@gmail.com
[TARA]: https://tara.tw

[Copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/
[NASA]:https://www.nasa.gov/

[This_stunning_starfield]:https://astrodoc.ca/double-cluster-2025/
[Perseus]:http://en.wikipedia.org/wiki/Perseus_constellation
[pair_of_open_star_clusters]:https://www.nasa.gov/feature/goddard/caldwell-14
[NGC_869_right_and_NGC_884]:http://www.messier.seds.org/xtra/ngc/n0869.html
[based_on]:http://arxiv.org/abs/astro-ph/0205130
[individual_stars]:http://www.messier.seds.org/open.html
[sight_in_binoculars]:https://astrobackyard.com/double-cluster-in-perseus/
[dark_locations]:https://apod.nasa.gov/apod/ap060413.html
[Dawn_of_the_Crab]:https://apod.nasa.gov/apod/ap250808.html

[Ron_Brecher]:https://astrodoc.ca/about-me/
[Copyright]:lib/about_apod.html#srapply
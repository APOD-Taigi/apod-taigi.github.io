---
title: 毛蟹星雲內底 咧 自旋 ê 脈動星
date: 2025-08-24
publishdate: 2025-08-24T11:45:00+0800
tags: [free2share, 毛蟹星雲, 脈動星, 大質量恆星, 崩塌, 電子, 原子核, 中子星, 超新星爆炸, 震波]
hero: https://apod.nasa.gov/apod/fap/image/2208/Crab_HubbleChandraSpitzer_1080.jpg
summary: 毛蟹星雲 ê 核心有一粒 kah 城市平大、有磁性 ê 中子星，伊一秒鐘會自旋 30 擺。
---

{{% apod %}}

- 原始文章：[The Spinning Pulsar of the Crab Nebula](https://apod.nasa.gov/apod/ap250824.html)
- 影像來源：[NASA](https://www.nasa.gov/): X-ray: [Chandra (CXC)](https://chandra.harvard.edu/), Optical: [Hubble (STScI)](https://www.stsci.edu/hst), Infrared: [Spitzer (JPL-Caltech)](https://www.spitzer.caltech.edu/)
- 天頂予你 ê 禮物：[你 ê APOD 生日相片](https://apod.nasa.gov/apod/calendar/allyears.html)
- 台文翻譯：[An-Li Tsai][An-Li Tsai] ([TARA][TARA])

## [漢羅] 毛蟹星雲內底 咧 自旋 ê 脈動星
[毛蟹星雲][Crab Nebula] ê 核心有一粒 kah 城市平大、有磁性 ê [中子星][neutron star]，伊一秒鐘會自旋 30 擺。
伊就叫做 [毛蟹星雲脈動星][Crab Pulsar]，是 tī 星雲核心 這寡咧轉踅氣體 ê 中央 上光彼點。
[毛蟹星雲][Crab Nebula t] 中心彼搭 ê 發光氣體、閬空、kah 捲踅 ê 雲絲，實在是足壯觀--ê，這差不多有 12 光年闊。
[這張相片][featured picture] 是 kā 三个波段 ê 影像疊做一張--ê。
[Hubble 太空望遠鏡][Hubble Space Telescope] ê [可見光][visible light] 是茄仔色--ê，[Chandra X-光太空天文台][Chandra X-ray Observatory] ê [X-光][X-ray light] 是藍色--ê，[Spitzer 太空望遠鏡][Spitzer Space Telescope] ê [紅外線][infrared light] 是紅色--ê。
毛蟹星雲脈動星就親像是一台 [宇宙發電機][cosmic dynamo] 仝款，伊會 [予毛蟹星雲動力][pulsar powers] 產生發射線，ùi 四箍圍仔 ê 物質驅動 [震波][shock wave t]，kā 轉踅 ê 電子加速。
這粒 [會自旋 ê 脈動星][spinning pulsar]，是大質量恆星 [爆炸][exploded] 了後崩塌 ê 核心。
伊 ê 質量比 [太陽][the Sun] 較大，毋閣伊 ê 密度 kah [原子核][atomic nucleus] 仝款。
毛蟹星雲脈動星 ê 外層，是做恆星 ê 氣體脹大 ê 殘骸。
是講，地球人 [tī 1054 年][the year 1054] ê 時陣，[就捌看過][witnessed] 超新星爆炸矣。

## [POJ] Mô͘-hē-seng-hûn lāi-té leh chū-soân ê Me̍h-tōng-chhiⁿ
Mô͘-hē-seng-hûn ê he̍k-sim ū chi̍t-lia̍p kah siâⁿ-chhī pêⁿ-tōa, ū chû-sèng ê tiōng-chú-seng, i chi̍t bió-cheng ē chū-soân 30 pái.
I to̍h kiò-chò Mô͘-hē-seng-hûn me̍h-tōng-seng, sī tī seng-hûn he̍k-sim chit-kóa leh tńg-se̍h khì-thé ê tiong-ng siōng kng hit-tiám.
Mô͘-hē-seng-hûn tiong-sim hit-tah ê hoat-kng khì-thé, làng-khang, kah kńg-se̍h ê hûn-si, si̍t-chāi sī chiok chòng-koan--ê, che chha-put-to ū 12 kng-nî khoah.
Chit-tiuⁿ siòng-phìⁿ sī kā saⁿ ê pho-tōaⁿ ê iáⁿ-siōng tha̍h chò chi̍t-tiuⁿ--ê.
Hubble Thài-khong-bōng-oán-kiàⁿ ê khó-kiàn-kng sī kiô-á-sek--ê, Chandra X-kng Thài-khong-thian-bûn-tâi ê X-kng sī nâ-sek--ê, Spitzer Thài-khong-bōng-oán-kiàⁿ ê âng-gōa-sòaⁿ sī âng-sek--ê.
Mô͘-hē-seng-hûn me̍h-tōng-seng to̍h chhiⁿ-chhiūⁿ sī chi̍t tâi ú-tiū hoat-tiān-ki kāng-khoán, i ē hō͘ Mô͘-hē-seng-hûn tōng-le̍k sán-seng hoat-siā-sòaⁿ, ùi sì-kho͘-ûi-á ê bu̍t-chit khu-tōng chìn-pho, kā tńg-se̍h ê tiān-chú ka-sok.
Chit-lia̍p ē chū-soân ê me̍h-tōng-seng, sī tōa-chit-liōng hêng-chhiⁿ po̍k-chà liáu-āu pang-lap ê he̍k-sim.
I ê chit-liōng pí Thài-iông khah tōa, m̄-koh i ê bi̍t-tō͘ kah goân-chú-he̍k kāng-khoán.
Mô͘-hē-seng-hûn me̍h-tōng-seng ê gōa chân, sī chò hêng-chhiⁿ ê khì-thé tiùⁿ-tōa ê chân-hâi.
Sī kóng, Tē-kiû-lâng tī 1054 nî ê sî-chūn, to̍h bat khòaⁿ-kòe chhiau-sin-seng po̍k-chà--ah.

## [KIP] Môo-hē-sing-hûn lāi-té leh tsū-suân ê Me̍h-tōng-tshinn
Môo-hē-sing-hûn ê hi̍k-sim ū tsi̍t-lia̍p kah siânn-tshī pênn-tuā, ū tsû-sìng ê tiōng-tsú-sing, i tsi̍t bió-tsing ē tsū-suân 30 pái.
I to̍h kiò-tsò Môo-hē-sing-hûn me̍h-tōng-sing, sī tī sing-hûn hi̍k-sim tsit-kuá leh tńg-se̍h khì-thé ê tiong-ng siōng kng hit-tiám.
Môo-hē-sing-hûn tiong-sim hit-tah ê huat-kng khì-thé, làng-khang, kah kńg-se̍h ê hûn-si, si̍t-tsāi sī tsiok tsòng-kuan--ê, tse tsha-put-to ū 12 kng-nî khuah.
Tsit-tiunn siòng-phìnn sī kā sann ê pho-tuānn ê iánn-siōng tha̍h tsò tsi̍t-tiunn--ê.
Hubble Thài-khong-bōng-uán-kiànn ê khó-kiàn-kng sī kiô-á-sik--ê, Chandra X-kng Thài-khong-thian-bûn-tâi ê X-kng sī nâ-sik--ê, Spitzer Thài-khong-bōng-uán-kiànn ê âng-guā-suànn sī âng-sik--ê.
Môo-hē-sing-hûn me̍h-tōng-sing to̍h tshinn-tshiūnn sī tsi̍t tâi ú-tiū huat-tiān-ki kāng-khuán, i ē hōo Môo-hē-sing-hûn tōng-li̍k sán-sing huat-siā-suànn, uì sì-khoo-uî-á ê bu̍t-tsit khu-tōng tsìn-pho, kā tńg-se̍h ê tiān-tsú ka-sok.
Tsit-lia̍p ē tsū-suân ê me̍h-tōng-sing, sī tuā-tsit-liōng hîng-tshinn po̍k-tsà liáu-āu pang-lap ê hi̍k-sim.
I ê tsit-liōng pí Thài-iông khah tuā, m̄-koh i ê bi̍t-tōo kah guân-tsú-hi̍k kāng-khuán.
Môo-hē-sing-hûn me̍h-tōng-sing ê guā tsân, sī tsò hîng-tshinn ê khì-thé tiùnn-tuā ê tsân-hâi.
Sī kóng, Tē-kiû-lâng tī 1054 nî ê sî-tsūn, to̍h bat khuànn-kuè tshiau-sin-sing po̍k-tsà--ah.

## [English] The Spinning Pulsar of the Crab Nebula
At the core of the [Crab Nebula][Crab Nebula] lies a city-sized, magnetized [neutron star][neutron star] spinning 30 times a second.
Known as the [Crab Pulsar][Crab Pulsar], it is the bright spot in the center of the gaseous swirl at the nebula's core.
About twelve light-years across, the spectacular picture frames the glowing gas, cavities and swirling filaments near the [Crab Nebula][Crab Nebula e]'s center.
The [featured picture][featured picture] combines [visible light][visible light] from the [Hubble Space Telescope][Hubble Space Telescope] in purple, [X-ray light][X-ray light] from the [Chandra X-ray Observatory][Chandra X-ray Observatory] in blue, and [infrared light][infrared light] from the [Spitzer Space Telescope][Spitzer Space Telescope] in red.
Like a [cosmic dynamo][cosmic dynamo] the Crab [pulsar powers][pulsar powers] the emission from the nebula, driving a [shock wave][shock wave e] through surrounding material and accelerating the spiraling electrons.
With more mass than [the Sun][the Sun] and the density of an [atomic nucleus][atomic nucleus],the [spinning pulsar][spinning pulsar] is the collapsed core of a massive star that [exploded][exploded].
The outer parts of the Crab Nebula are the expanding remnants of the star's component gasses.
The supernova explosion was [witnessed][witnessed] on planet Earth in [the year 1054][the year 1054].

## 詞彙學習

|漢羅|POJ|KIP|華語|English|
|-|-|-|-|-|
|毛蟹星雲|Mô͘-hē-seng-hûn|Môo-hē-sing-hûn|毛蟹星雲|the Crab Nebula|
|中子星|tiōng-chú-seng|tiōng-tsú-sing|中子星|neutron star|
|脈動星|me̍h-tōng-seng|me̍h-tōng-sing|脈動星|pulsar|
|大質量恆星|tōa-chit-liōng hêng-chhiⁿ|tuā-tsit-liōng hîng-tshinn|大質量恆星|massive star|
|崩塌|pang-lap|pang-lap|塌縮|collapse|
|電子|tiān-chú|tiān-tsú|電子|electron|
|原子核|goân-chú-he̍k|guân-tsú-hi̍k|原子核|atomic nucleus|
|超新星爆炸|chhiau-sin-seng po̍k-chà|tshiau-sin-sing po̍k-tsà|超新星爆炸|supernova explosion|
|震波|chìn-pho|tsìn-pho|震波|shock wave|

{{% /apod %}}
[An-Li Tsai]: mailto:thianbun.taigi@gmail.com
[TARA]: https://tara.tw

[copyright]: https://apod.nasa.gov/apod/fap/lib/about_apod.html#srapply

[Crab Nebula]:https://www.nasa.gov/feature/goddard/2017/messier-1-the-crab-nebula
[neutron star]:https://en.wikipedia.org/wiki/Neutron_star
[Crab Pulsar]:https://en.wikipedia.org/wiki/Crab_Pulsar
[Crab Nebula e]:https://apod.nasa.gov/apod/ap220304.html
[Crab Nebula t]:https://apod.tw/daily/20220304/
[featured picture]:https://chandra.harvard.edu/photo/2018/crab/
[visible light]:https://science.nasa.gov/ems/09_visiblelight
[Hubble Space Telescope]:https://www.nasa.gov/mission_pages/hubble/about
[X-ray light]:https://science.nasa.gov/ems/11_xrays
[Chandra X-ray Observatory]:https://chandra.harvard.edu/about/
[infrared light]:https://science.nasa.gov/ems/07_infraredwaves
[Spitzer Space Telescope]:https://www.spitzer.caltech.edu/mission/mission-overview
[cosmic dynamo]:https://chandra.harvard.edu/chronicle/0201/vela.html
[pulsar powers]:https://apod.nasa.gov/apod/ap010602.html
[shock wave e]:https://apod.nasa.gov/apod/ap220522.html
[shock wave t]:https://apod.tw/daily/20220522/
[the Sun]:https://www.google.com/search?q=mass+of+the+sun
[atomic nucleus]:http://hyperphysics.phy-astr.gsu.edu/hbase/nuclear/nucuni.html
[spinning pulsar]:https://www.youtube.com/shorts/EVX7krUYYjs
[exploded]:https://youtu.be/aysiMbgml5g
[witnessed]:https://as1.ftcdn.net/v2/jpg/03/43/87/98/1000_F_343879856_Ino0o68y6MO3wCJsvVdclbT381NkKvhT.jpg
[the year 1054]:http://messier.seds.org/more/m001_sn.html

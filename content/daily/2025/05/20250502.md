---
title: 少年星團 NGC 346
date: 2025-05-02
publishdate: 2025-05-02T11:45:00+0800
tags: [free2share, 星團, NGC 346, 衛星星系, 小麥哲倫星雲, 恆星形成區, 恆星風, 輻射, 紅嬰仔恆星, 水素, James Webb 太空望遠鏡, 離子化, 分子雲, 發射線, 核融合, 近紅外線相機, NIRcam, 原子]
hero: https://apod.nasa.gov/apod/fap/image/2301/jwst-ngc346-800.png
summary: 質量上大 ê 少年星團是 NGC 346。伊就 tī 咱 ê 衛星星系 小麥哲倫星雲 ê 恆星形成區內底，離咱有 21 萬光年遠。
categories: [podcast]
vocals: [阿錕]
---

{{% apod %}}

- 原始文章：[Young Star Cluster NGC 346](https://apod.nasa.gov/apod/ap250502.html)
- 影像來源：科學：[NASA](https://www.nasa.gov), [ESA](https://www.esa.int/), [CSA](https://www.asc-csa.gc.ca/eng/), Olivia C. Jones (UK ATC), Guido De Marchi (ESTEC), Margaret Meixner (USRA)；
資料： Alyssa Pagan (STScI), Nolan Habel (USRA), Laura Lenkić (USRA), Laurie E. U. Chu (NASA Ames)
- 台文翻譯：[An-Li Tsai][An-Li Tsai] ([TARA][TARA])

{{< podcast "cmh3pales00q401ue6jg0cuc3" >}}

## [漢羅] 少年星團 NGC 346
質量上大 ê 少年星團是 NGC 346。
伊就 tī 咱 ê 衛星星系 [小麥哲倫星雲][Small Magellanic Cloud] ê 恆星形成區內底，離咱有 21 萬光年遠。
[雖罔講][Of course] NGC 346 星團內底 ê 大質量恆星 攏足短命--ê，毋過 in 攏 [活跳跳 閣 pìn-piàng 叫][energetic]。
恆星風 kah 輻射 leh [雕這區 厚塗粉 分子雲外沿][sculpt the edges] ê 時陣，會驅動內底 ê 恆星形成活動。
恆星形成區內底會有足濟 [紅嬰仔恆星][infant stars]，四散 tī 星團內底。
In 才 300 到 500 萬歲爾爾，猶未開始 tī in ê 核心 進行 [水素 ê 核融合反應][burning hydrogen]。
NGC 346 [這張壯觀 ê 紅外線景色][This spectacular infrared view] 是 ùi James Webb 太空望遠鏡 ê 近紅外線相機  [NIRcam][NIRcam] 翕--ê。
相片內底 ê 粉紅仔色，是大質量恆星 ê 高能輻射 kā 水素原子 離子化。
柑仔色是恆星形成分子雲 內底 ê 水素分子 kah 塗粉 發出 ê 發射線。
Webb 太空望遠鏡翕--ê 這張 遮爾清楚 ê 少年恆星形成區，若是照 小麥哲倫星雲 ê 距離來估算，應該是有 240 光年闊。


## [POJ] Siàu-liân Seng-thoân NGC 346
Chit-liōng siōng tōa ê siàu-liân seng-thoân sī NGC 346.
I to̍h tī lán ê ōe-chheⁿ seng-hē Sió Be̍h-tiat-lûn Seng-hûn ê hêng-chheⁿ hêng-sêng-khu lāi-té, lī lán ū 21 bān kng-nî hn̄g.
Sui-bóng kóng NGC 346 seng-thoân lāi-té ê tōa-chit-liōng hêng-chheⁿ lóng chiok té-miā--ê, m̄-koh in lóng oa̍h-thiàu-thiàu koh pìn-piàng kiò.
Hêng-chheⁿ-hong kah hok-siā leh tiau chit-khu kāu thô͘-hún hun-chú-hûn gōa-iân ê sî-chūn, ē khu-tōng lāi-té ê hêng-chheⁿ hêng-sêng oa̍h-tōng.
Hêng-chheⁿ hêng-sêng-khu lāi-té ē ū chiok chōe âng-eⁿ-á hêng-chheⁿ, sì-sòaⁿ tī seng-thoân lāi-té.
In chiah 300 kàu 500 bān hòe niā-niā, iáu-bē khai-sí tī in ê he̍k-sim chìn-hêng chúi-sò͘ ê he̍k-iông-ha̍p hoán-èng.
NGC 346 chit tiuⁿ chòng-koan ê âng-gōa-sòaⁿ kéng-sek sī ùi James Webb Thài-khong Bōng-oán-kiàⁿ ê kīn-âng-gōa-sòaⁿ siòng-ki NIRcam hip--ê.
Siòng-phìⁿ lāi-té ê hún-âng-á-sek, sī tōa-chit-liōng hêng-chheⁿ ê ko-lêng hok-siā kā chúi-sò͘ goân-chú lī-chú-hòa.
Kam-á-sek sī hêng-chheⁿ hêng-sêng hun-chú-hûn lāi-té ê chúi-sò͘ hun-chú kah thô͘-hún hoat--chhut ê hoat-siā-sòaⁿ.
Webb Thài-khong Bōng-oán-kiàⁿ hip--ê chit-tiuⁿ chiah-nī chheng-chhó ê siàu-liân hêng-chheⁿ hêng-sêng-khu, nā-sī chiàu Sió Be̍h-tiat-lûn Seng-hûn ê kū-lī lâi kó͘-sǹg, èng-kai sī ū 240 kng-nî khoah.

## [KIP] Siàu-liân Sing-thuân NGC 346
Tsit-liōng siōng tuā ê siàu-liân sing-thuân sī NGC 346.
I to̍h tī lán ê uē-tshenn sing-hē Sió Be̍h-tiat-lûn Sing-hûn ê hîng-tshenn hîng-sîng-khu lāi-té, lī lán ū 21 bān kng-nî hn̄g.
Sui-bóng kóng NGC 346 sing-thuân lāi-té ê tuā-tsit-liōng hîng-tshenn lóng tsiok té-miā--ê, m̄-koh in lóng ua̍h-thiàu-thiàu koh pìn-piàng kiò.
Hîng-tshenn-hong kah hok-siā leh tiau tsit-khu kāu thôo-hún hun-tsú-hûn guā-iân ê sî-tsūn, ē khu-tōng lāi-té ê hîng-tshenn hîng-sîng ua̍h-tōng.
Hîng-tshenn hîng-sîng-khu lāi-té ē ū tsiok tsuē âng-enn-á hîng-tshenn, sì-suànn tī sing-thuân lāi-té.
In tsiah 300 kàu 500 bān huè niā-niā, iáu-bē khai-sí tī in ê hi̍k-sim tsìn-hîng tsuí-sòo ê hi̍k-iông-ha̍p huán-ìng.
NGC 346 tsit tiunn tsòng-kuan ê âng-guā-suànn kíng-sik sī uì James Webb Thài-khong Bōng-uán-kiànn ê kīn-âng-guā-suànn siòng-ki NIRcam hip--ê.
Siòng-phìnn lāi-té ê hún-âng-á-sik, sī tuā-tsit-liōng hîng-tshenn ê ko-lîng hok-siā kā tsuí-sòo guân-tsú lī-tsú-huà.
Kam-á-sik sī hîng-tshenn hîng-sîng hun-tsú-hûn lāi-té ê tsuí-sòo hun-tsú kah thôo-hún huat--tshut ê huat-siā-suànn.
Webb Thài-khong Bōng-uán-kiànn hip--ê tsit-tiunn tsiah-nī tshing-tshó ê siàu-liân hîng-tshenn hîng-sîng-khu, nā-sī tsiàu Sió Be̍h-tiat-lûn Sing-hûn ê kū-lī lâi kóo-sǹg, ìng-kai sī ū 240 kng-nî khuah.

## [English] Young Star Cluster NGC 346

The most massive young star cluster in the [Small Magellanic Cloud][Small Magellanic Cloud] is NGC 346, embedded in our small satellite galaxy's largest star forming region some 210,000 light-years distant.
[Of course][Of course] the massive stars of NGC 346 are short lived, but very [energetic][energetic].
Their winds and radiation [sculpt the edges][sculpt the edges] of the region's dusty molecular cloud triggering star-formation within.
The star forming region also appears to contain a large population of [infant stars][infant stars].
A mere 3 to 5 million years old and not yet [burning hydrogen][burning hydrogen] in their cores, the [infant stars][infant stars] are strewn about the embedded star cluster.
[This spectacular infrared view][This spectacular infrared view] of NGC 346 is from the James Webb Space Telescope's [NIRcam][NIRcam].
Emission from atomic hydrogen ionized by the massive stars' energetic radiation as well as and molecular hydrogen and dust in the star-forming molecular cloud is detailed in pink and orange hues.
[Webb's sharp image][Webb's sharp image] of the young star-forming region spans 240 light-years at the distance of the Small Magellanic Cloud.

## 詞彙學習

|漢羅|POJ|KIP|華語|English|
|-|-|-|-|-|
|星團|seng-thoân|sing-thuân|星團|star cluster|
|NGC 346|NGC sam-sù-lio̍k|NGC sam-sù-lio̍k|NGC 346|NGC 346|
|衛星星系|ōe-chheⁿ-seng-hē|uē-tshenn-sing-hē|衛星星系|satellite galaxy|
|小麥哲倫星雲|Sió Be̍h-tiat-lûn Seng-hûn|Sió Be̍h-tiat-lûn Sing-hûn|小麥哲倫星雲|Small Magellanic Cloud|
|恆星形成區|hêng-chheⁿ hêng-sêng-khu|hîng-tshenn hîng-sîng-khu|恆星形成區|star-forming region|
|恆星風|hêng-chheⁿ-hong|hîng-tshenn-hong|恆星風|stellar wind|
|輻射|hok-siā|hok-siā|輻射|radiation|
|紅嬰仔恆星|âng-eⁿ-á hêng-chheⁿ|âng-enn-á hîng-tshenn|嬰兒恆星|infant stars|
|水素|chúi-sò͘|tsuí-sòo|氫|hydrogen|
|James Webb 太空望遠鏡|James Webb Thài-khong bōng-oán-kiàⁿ|James Webb Thài-khong bōng-uán-kiànn|詹姆斯韋伯太空望遠鏡|the James Webb Space Telescope|
|離子化|lī-chú-hòa|lī-tsú-huà|離子化|ionization|
|原子|goân-chú|guân-tsú|原子|atom|
|分子雲|hun-chú-hûn|hun-tsú-hûn|分子雲|molecular cloud|
|發射線|hoat-siā-sòaⁿ|huat-siā-suànn|發射線|emission|
|核融合|he̍k-iông-ha̍p|hi̍k-iông-ha̍p|核融合|nuclear fusion|
|近紅外線相機|kīn-âng-gōa-sòaⁿ siòng-ki|kīn-âng-guā-suànn siòng-ki|近紅外線相機|NIRcam|

{{% /apod %}}
[An-Li Tsai]: mailto:thianbun.taigi@gmail.com
[TARA]: https://tara.tw

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[Small Magellanic Cloud]:https://apod.nasa.gov/apod/ap210105.html
[Of course]:https://apod.nasa.gov/apod/ap991130.html
[energetic]:https://chandra.harvard.edu/photo/2003/ngc346/index.html
[sculpt the edges]:https://hubblesite.org/contents/media/images/2005/35/1818-Image.html
[infant stars]:https://apod.nasa.gov/apod/ap221118.html
[burning hydrogen]:https://solarsystem.nasa.gov/genesismission/science/module1/index.html
[infant stars]:https://chandra.harvard.edu/edu/formal/stellar_ev/story/index2.html
[This spectacular infrared view]:https://webbtelescope.org/contents/news-releases/2023/news-2023-101
[NIRcam]:https://webbtelescope.org/contents/media/images/01FA0SZSEW1TZ51BHG0EGW2EZP
[Webb's sharp image]:https://webbtelescope.org/contents/media/images/2023/101/01GNYMNTMKSZ98TE3YD5PQY2VD

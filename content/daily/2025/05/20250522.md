---
title: 虯毛 ê 捲螺仔星系 M63
date: 2025-05-22
publishdate: 2025-05-22T11:45:00+0800
tags: [捲螺仔星系, M63, 獵犬座, 島宇宙, 銀河系, 捲螺仔手骨, 星系核, 日頭花星系, 恆星流, 星系暈, 潮汐力, 衛星星系, 矮星系, 闊幅]
hero: https://apod.nasa.gov/apod/fap/image/2305/m63_1024.jpg
summary: Messier 63 是 tī 北天一个足光 ê 捲螺仔星系。伊 kah 附近 彼个忠心 ê 星座獵犬座 ê 距離，差不多是 3000 萬光年左右。
categories: [podcast]
vocals: [阿錕]
---

{{% apod %}}

- 原始文章：[Curly Spiral Galaxy M63](https://apod.nasa.gov/apod/ap250522.html)
- 影像來源 kah [版權][copyright]：[Sophie Paulin](https://www.instagram.com/lyaphine/), [Jens Unger](https://www.astrobin.com/users/jazz.yoki/), [Jakob Sahner](https://www.astrobin.com/users/jkbsahner/)
- 台文翻譯：[An-Li Tsai][An-Li Tsai] ([TARA][TARA])


{{< podcast "cmh82cp9d022w01wz53487y32" >}}

## [漢羅] 虯毛 ê 捲螺仔星系 M63
[Messier 63][Messier 63] 是 tī 北天一个足光 ê 捲螺仔星系。
伊 kah 附近 彼个忠心 ê 星座獵犬座 ê 距離，差不多是 3000 萬光年左右。
伊嘛去予編做 NGC 5055，這个雄偉 ê [島宇宙][island universe] 差不多有 10 萬光年大，kah 咱 [銀河][Milky Way] ê 大細是差不多。
這个星系有明亮 ê 星系核 kah [雄偉][and majestic] ê 捲螺仔手骨，所以伊才會提著一个足奅 ê 名，日頭花星系。
這張感光特別深 ê 相片，嘛有翕著較暗 ê 弧形 恆星流，流 tùi 星系暈 內底去。
這个恆星流 ùi 星系中心延伸出去，一直到 18 萬光年遠 ê 所在。
這敢若是 M63 ê 衛星星系 [去予潮汐力 搝甲弄家散宅][tidally disrupted] ê 殘骸。
M63 ê 其他衛星星系嘛會當 tī [這張出色 ê 闊幅影像][the remarkable wide-field image] 內底揣著。
像一寡較暗 ê [矮星系][dwarf galaxies]，嘛會 tī 紲落來幾若十億年 ê 時間內，變做 M63 ê 恆星流 ê 一部份。

## [POJ] Khiû-mô͘ ê Kńg-lê-á Seng-hē M63
Messier 63 sī tī pak-thian chi̍t-ê chiok kng ê kńg-lê-á seng-hē.
I kah hù-kīn hit-ê tiong-sim ê seng-chō La̍h-khián-chō ê kū-lī, chha-put-to sī 3000 bān kng-nî chò-ûi.
I mā khì hô͘ pian chòe NGC 5055, chit-ê hiông-úi ê tó-ú-tiū chha-put-to ū 10 bān kng-nî tōa, kah lán Gûn-hô ê tōa-sòe sī chha-put-to.
Chit-ê seng-hē ū bêng-liōng ê seng-hē-he̍k kah hiông-úi ê kńg-lê-á chhiú-kut, só͘-í i chiah ē the̍h-tio̍h chi̍t-ê chiok phāⁿ ê miâ, Ji̍t-thâu-hoe seng-hē.
Chit-tiuⁿ kám-kng te̍k-pia̍t chhim ê siòng-phìⁿ, mā ū hip-tio̍h khah àm ê hô͘-hêng hêng-chhiⁿ-liû, lâu tùi seng-hē-n̄g lāi-té khì.
Chit-ê hêng-chhiⁿ-liû ùi seng-hē tiong-sim iân-sin chhut-khì, it-ti̍t kàu 18 bān kng-nî hn̄g ê só͘-chāi.
Che ká-ná sī M63 ê ūi-chhiⁿ-seng-hē khì hô͘ tiâu-se̍k-le̍k giú kah lōng-ke-sòaⁿ-the̍h ê chân-hâi.
M63 ê kî-tha ūi-chhiⁿ-seng-hē mā ē-tàng tī chit-tiuⁿ chhut-sek ê khoah-ba̍k iáⁿ-siōng lāi-té chhōe--tio̍h.
Chhiūⁿ chi̍t-kóa khah àm ê é-seng-hē, mā ē tī sòa-lo̍h-lâi kúi-ā cha̍p-ek nî ê sî-kan lāi, piàn-chòe M63 ê hêng-chhiⁿ-liû ê chi̍t-pō͘-hūn.

## [KIP] Khiû-môo ê Kńg-lê-á Sing-hē M̌3
Messier 63 sī tī pak-thian tsi̍t-ê tsiok kng ê kńg-lê-á sing-hē.
I kah hù-kīn hit-ê tiong-sim ê sing-tsō La̍h-khián-tsō ê kū-lī, tsha-put-to sī 3000 bān kng-nî tsò-uî.
I mā khì hôo pian tsuè NGC 5055, tsit-ê hiông-uí ê tó-ú-tiū tsha-put-to ū 10 bān kng-nî tuā, kah lán Gûn-hô ê tuā-suè sī tsha-put-to.
Tsit-ê sing-hē ū bîng-liōng ê sing-hē-hi̍k kah hiông-uí ê kńg-lê-á tshiú-kut, sóo-í i tsiah ē the̍h-tio̍h tsi̍t-ê tsiok phānn ê miâ, Ji̍t-thâu-hue sing-hē.
Tsit-tiunn kám-kng ti̍k-pia̍t tshim ê siòng-phìnn, mā ū hip-tio̍h khah àm ê hôo-hîng hîng-tshinn-liû, lâu tuì sing-hē-n̄g lāi-té khì.
Tsit-ê hîng-tshinn-liû uì sing-hē tiong-sim iân-sin tshut-khì, it-ti̍t kàu 18 bān kng-nî hn̄g ê sóo-tsāi.
Tse ká-ná sī M̌3 ê uī-tshinn-sing-hē khì hôo tiâu-si̍k-li̍k giú kah lōng-ke-suànn-the̍h ê tsân-hâi.
M̌3 ê kî-tha uī-tshinn-sing-hē mā ē-tàng tī tsit-tiunn tshut-sik ê khuah-ba̍k iánn-siōng lāi-té tshuē--tio̍h.
Tshiūnn tsi̍t-kuá khah àm ê é-sing-hē, mā ē tī suà-lo̍h-lâi kuí-ā tsa̍p-ik nî ê sî-kan lāi, piàn-tsuè M̌3 ê hîng-tshinn-liû ê tsi̍t-pōo-hūn.

## [English] Curly Spiral Galaxy M63
A bright spiral galaxy of the northern sky, [Messier 63][Messier 63] is nearby, about 30 million light-years distant toward the loyal constellation Canes Venatici.
Also cataloged as NGC 5055, the majestic [island universe][island universe] is nearly 100,000 light-years across, about the size of our own [Milky Way][Milky Way].
Its bright core [and majestic][and majestic] spiral arms lend the galaxy its popular name, The Sunflower Galaxy.
This exceptionally deep exposure also follows faint, arcing star streams far into the galaxy's halo.
Extending nearly 180,000 light-years from the galactic center the star streams are likely remnants of [tidally disrupted][tidally disrupted] satellites of M63.
Other satellite galaxies of M63 can be spotted in [the remarkable wide-field image][the remarkable wide-field image], including faint [dwarf galaxies][dwarf galaxies], which could contribute to M63's star streams in the next few billion years.

## 詞彙學習

|漢羅|POJ|KIP|華語|English|
|-|-|-|-|-|
|M63|M la̍k-cha̍p-saⁿ|M la̍k-tsa̍p-sann|M63|M63|
|捲螺仔星系|kńg-lê-á seng-hē|kńg-lê-á sing-hē|螺旋星系|spiral galaxy|
|獵犬座|La̍h-khián-chō|La̍h-khián-tsō|獵犬座|Canes Venatici|
|島宇宙|tó-ú-tiū|tó-ú-tiū|島宇宙|island universe|
|銀河系|Gûn-hô|Gûn-hô|銀河|the Milky Way|
|捲螺仔手骨|kńg-lê-á chhiú-kut|kńg-lê-á tshiú-kut|旋臂|spiral arms|
|星系核|seng-hē-he̍k|sing-hē-hi̍k|星系核|galactic core|
|日頭花星系|Ji̍t-thâu-hoe seng-hē|Ji̍t-thâu-hue sing-hē|向日葵星系|the Sunflower Galaxy|
|恆星流|hêng-chhiⁿ-liû|hîng-tshinn-liû|恆星流|star streams|
|星系暈|seng-hē-n̄g|sing-hē-n̄g|星系暈|galatic halo|
|潮汐力|tiâu-se̍k-le̍k|tiâu-si̍k-li̍k|潮汐力|tidal force|
|衛星星系|ūi-chhiⁿ-seng-hē|tiâu-si̍k-li̍k|衛星星系|satellite galaxies|
|矮星系|é-seng-hē|é-sing-hē|矮星系|dwarf galaxies|
|闊幅|khoah-pak|khuah-pak|廣角|wide-field|

{{% /apod %}}
[An-Li Tsai]: mailto:thianbun.taigi@gmail.com
[TARA]: https://tara.tw

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[Messier 63]:http://messier.seds.org/m/m063.html
[island universe]:https://apod.nasa.gov/apod/ap230519.htmlap100109.html
[Milky Way]:https://apod.nasa.gov/apod/ap230519.htmlap080104.html
[and majestic]:https://www.spacetelescope.org/images/potw1536a/
[tidally disrupted]:https://www.cosmotography.com/images/galaxy_cannibalism.html
[the remarkable wide-field image]:https://www.astrobin.com/xeei1h/F/
[dwarf galaxies]:https://arxiv.org/abs/2011.04984

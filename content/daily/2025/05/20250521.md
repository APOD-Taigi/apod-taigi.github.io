---
title: 太空站飛過 ê 太陽
date: 2025-05-21
publishdate: 2025-05-21T11:45:00+0800
tags: [國際太空站, ISS, 日珥, 太陽絲, 太陽烏子]
hero: https://apod.nasa.gov/apod/image/2505/IssTransit_Sanz_960.jpg
summary: 一般講來，國際太空站 (ISS) 干焦會當 tī 暗時才看會著。伊看起來就敢若是天頂 ê 一个光點爾爾，咱差不多一個月會看著伊一改。
---

{{% apod %}}

- 原始文章：[A Space Station Crosses a Busy Sun](https://apod.nasa.gov/apod/ap250521.html)
- 影像來源 kah 版權：[Pau Montplet Sanz](https://www.instagram.com/astro_breda/)
- 台文翻譯：[An-Li Tsai][An-Li Tsai] ([TARA][TARA])


## [漢羅] 太空站飛過 ê 太陽
一般講來，國際太空站 (ISS) 干焦會當 tī 暗時才看會著。
[ISS][International Space Station] 踅地球咧行 ê 時陣，咱看伊就是沓沓仔 tī 夜空 leh 飛。
伊看起來就敢若是天頂 ê 一个 [光點][bright spot] 爾爾，咱差不多一個月會看著伊一改。
[ISS][The ISS] 干焦會當 tī 日落了後 抑是 日出進前看會著。
因為伊看起來會金爍爍，攏是因為伊反射太陽光。
ISS 若是飛到地球 ê 烏影區，咱 to̍h 看袂著伊矣。
咱唯一有法度 [tī 日時看著 ISS][ISS is visible during the day] ê 機會，是伊 [ùi 太陽面頭前飛過][passes right in front of the Sun] 彼陣。
毋閣伊飛足緊 ê，kha-mé-lah 愛用足短 ê 感光時間，才有法度翕著 ISS 擋 tī [太陽][Sun] 面頭前 ê [剪影][ISS's silhouette]。
這張相片就是按呢翕 ê，是這個月初 tī [中國][China] [北京][Beijing] 翕 ê 系列相片，翕 ê 時機袂䆀。
這組系列相片翕了了後，才閣 kah 另外一組相片 [合做一張][later combined]。
另外彼組是 tī 差不多仝一个時間翕 ê，毋閣這組有特別翕這粒無閒刺鑿 ê 太陽 活動，kah 伊表面 ê [紋理][texture]。

## [POJ] Thài-khong-chām poe kòe Thài-iông
It-poaⁿ kóng lâi, Kok-chè-thài-khong-chām (ISS) kan-na ē-tàng tī àm-sî chiah khòaⁿ-ē-tio̍h.
ISS se̍h Tē-kiû leh kiâⁿ ê sî-chūn, lán khòaⁿ i tō-sī tau̍h-tau̍h-á tī iā-khong leh poe.
I khòaⁿ--khí-lâi to̍h ká-ná sī thiⁿ-téng ê chi̍t-ê kng-tiám niā-niā, lán chha-put-to chi̍t-kò-goe̍h ē khòaⁿ-tio̍h i chi̍t-kái.
ISS kan-na ē-tàng tī ji̍t-lo̍h liáu-āu iah-sī ji̍t-chhut chìn-chêng khòaⁿ-ē-tio̍h.
In-ūi i khòaⁿ-khí-lâi ē kim-sih-sih, lóng-sī in-ūi i hoán-siā thài-iông-kng.
ISS nā-sī poe kàu Tē-kiû ê o͘-iáⁿ-khu, lán to̍h khòaⁿ-bōe-tio̍h i ah.
Lán ûi-it ū-hoat-tō͘ tī ji̍t-sî khòaⁿ-tio̍h ISS ê ki-hōe, sī i ùi Thài-iông bīn-thâu-chêng poe kòe hit-chūn.
M̄-koh i poe chiok kín ê, kha-mé-lah ài iōng chiok té ê kám-kng sî-kan, chiah ū hoat-tō͘ hip-tio̍h ISS tòng tī Thài-iông bīn-thâu-chêng ê chián-iáⁿ.
Chit-tiuⁿ siòng-phìⁿ tō-sī án-ne, sī chit-kò-goe̍h-chhe tī Tiong-kok Pak-kiaⁿ hip ê hē-lia̍t siòng-phìⁿ, hip ê sî-ki bē-bái.
Chit-cho͘ hē-lia̍t siòng-phìⁿ hip-liáu liáu-āu, chiah koh kah lēng-gōa chi̍t-cho͘ ha̍p chò chi̍t-tiuⁿ.
Lēng-gōa hit-cho͘ sī tī chha-put-to kâng-chi̍t-ê sî-kan hip ê, m̄-koh chit-cho͘ ū te̍k-pia̍t hip chit-lia̍p bô-ēng-chhì-chha̍k ê Thài-iông oa̍h-tāng, kah i piáu-bīn ê bûn-lí.


## [KIP] Thài-khong-tsām pue kuè Thài-iông
It-puann kóng lâi, Kok-tsè-thài-khong-tsām (ISS) kan-na ē-tàng tī àm-sî tsiah khuànn-ē-tio̍h.
ISS se̍h Tē-kiû leh kiânn ê sî-tsūn, lán khuànn i tō-sī ta̍uh-ta̍uh-á tī iā-khong leh pue.
I khuànn--khí-lâi to̍h ká-ná sī thinn-tíng ê tsi̍t-ê kng-tiám niā-niā, lán tsha-put-to tsi̍t-kò-gue̍h ē khuànn-tio̍h i tsi̍t-kái.
ISS kan-na ē-tàng tī ji̍t-lo̍h liáu-āu iah-sī ji̍t-tshut tsìn-tsîng khuànn-ē-tio̍h.
In-uī i khuànn-khí-lâi ē kim-sih-sih, lóng-sī in-uī i huán-siā thài-iông-kng.
ISS nā-sī pue kàu Tē-kiû ê oo-iánn-khu, lán to̍h khuànn-buē-tio̍h i ah.
Lán uî-it ū-huat-tōo tī ji̍t-sî khuànn-tio̍h ISS ê ki-huē, sī i uì Thài-iông bīn-thâu-tsîng pue kuè hit-tsūn.
M̄-koh i pue tsiok kín ê, kha-mé-lah ài iōng tsiok té ê kám-kng sî-kan, tsiah ū huat-tōo hip-tio̍h ISS tòng tī Thài-iông bīn-thâu-tsîng ê tsián-iánn.
Tsit-tiunn siòng-phìnn tō-sī án-ne, sī tsit-kò-gue̍h-tshe tī Tiong-kok Pak-kiann hip ê hē-lia̍t siòng-phìnn, hip ê sî-ki bē-bái.
Tsit-tsoo hē-lia̍t siòng-phìnn hip-liáu liáu-āu, tsiah koh kah līng-guā tsi̍t-tsoo ha̍p tsò tsi̍t-tiunn.
Līng-guā hit-tsoo sī tī tsha-put-to kâng-tsi̍t-ê sî-kan hip ê, m̄-koh tsit-tsoo ū ti̍k-pia̍t hip tsit-lia̍p bô-īng-tshì-tsha̍k ê Thài-iông ua̍h-tāng, kah i piáu-bīn ê bûn-lí.

## [English] A Space Station Crosses a Busy Sun
Typically, the International Space Station is visible only at night.
Slowly drifting across the night sky as it orbits the Earth, the [International Space Station][International Space Station] (ISS) can be seen as a [bright spot][bright spot] about once a month from many locations.
[The ISS][The ISS] is then visible only just after sunset or just before sunrise because it shines by reflected sunlight -- once the ISS enters the Earth's shadow, it will drop out of sight.
The only occasion when the [ISS is visible during the day][ISS is visible during the day] is when it [passes right in front of the Sun][passes right in front of the Sun].
Then, it passes so quickly that only cameras taking short exposures can visually freeze the [ISS's silhouette][ISS's silhouette] onto the background [Sun][Sun].
The featured picture did exactly that -- it is actually a series of images taken earlier this month from [Beijing][Beijing], [China][China] with perfect timing.
This image series was [later combined][later combined] with separate images taken at nearly the same time but highlighting the [texture][texture] and activity on the busy Sun.
The solar activity included numerous gaseous [prominences][prominences] seen around the edge.

## 詞彙學習

|漢羅|POJ|KIP|華語|English|
|-|-|-|-|-|
|國際太空站|Kok-chè-thài-khong-chām|Kok-tsè-thài-khong-tsām|國際太空站|the International Space Station (ISS)|
|日珥|ji̍t-jíⁿ|ji̍t-jínn|日珥|solar prominences|
|太陽絲|thài-iông-si|thài-iông-si|絲狀物|filament|
|太陽烏子|thài-iông-o͘-chú|thài-iông-oo-tsú|太陽黑子|sunspot|

{{% /apod %}}
[An-Li Tsai]: mailto:thianbun.taigi@gmail.com
[TARA]: https://www.astro.ncu.edu.tw/taova/index.php/tara-trip/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[International Space Station]:https://www.nasa.gov/mission_pages/station/main/index.html
[bright spot]:https://apod.nasa.gov/apod/ap110314.html
[The ISS]:https://spotthestation.nasa.gov/faq.cfm
[ISS is visible during the day]:https://apod.nasa.gov/apod/ap160513.html
[passes right in front of the Sun]:https://apod.nasa.gov/apod/ap190715.html
[ISS's silhouette]:https://apod.nasa.gov/apod/ap150912.html
[Sun]:https://solarsystem.nasa.gov/solar-system/sun/overview/
[Beijing]:https://youtu.be/efHyAyT4Fko
[China]:https://en.wikipedia.org/wiki/China
[later combined]:https://www.boredpanda.com/blog/wp-content/uploads/2016/02/adopted-cats-sleeping-together-hammock-barnaby-stoche-4.jpg
[texture]:https://apod.nasa.gov/apod/ap140312.html
[prominences]:https://www.nasa.gov/content/goddard/what-is-a-solar-prominence
[filaments]:https://scied.ucar.edu/learning-zone/sun-space-weather/solar-filament
[sunspot]:https://spaceplace.nasa.gov/solar-activity/en/

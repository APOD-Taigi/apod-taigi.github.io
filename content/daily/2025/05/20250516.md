---
title: Messier 101
date: 2025-05-16
publishdate: 2025-05-16T11:45:00+0800
tags: [free2share, 捲螺仔星系, M101, Messier 101, 銀河系, 伯爵, Hubble 太空望遠鏡, 地面望遠鏡, 正向星系, 盤仔形星系, 風吹星系, 大熊座]
hero: https://apod.nasa.gov/apod/image/2306/M101_hst1280.jpg
summary: 媠閣大範 ê 捲螺仔星系 M101 是 Charles Messier's 彼个有名 ê 星表內底上尾一个天體。
categories: [podcast]
vocals: [阿錕]
---

{{% apod %}}

- 原始文章：[Messier 101](https://apod.nasa.gov/apod/ap250516.html)
- 影像來源：[NASA](https://www.nasa.gov/), [ESA](https://www.spacetelescope.org/), [CFHT](https://www.cfht.hawaii.edu/), [NOAO](https://noirlab.edu/public/about/history-of-noao/);
感謝：K.Kuntz ([GSFC](https://universe.gsfc.nasa.gov/)), F.Bresolin ([U.Hawaii](https://www.ifa.hawaii.edu/)), J.Trauger ([JPL](https://www.jpl.nasa.gov/)), J.Mould ([NOAO](https://noirlab.edu/public/about/history-of-noao/)), Y.-H.Chu ([U. Illinois](https://astro.illinois.edu/))
- 台文翻譯：[An-Li Tsai][An-Li Tsai] ([TARA][TARA])


{{< podcast "cmh61q5cl01bg01w697j64t28" >}}

## [漢羅] Messier 101
媠閣大範 ê 捲螺仔星系 M101 是 [Charles Messier's][Charles Messier's] 彼个有名 ê 星表內底上尾一个天體，毋過伊絕對毋是上普通 ê [一个][one]。
這个星系 ê 大細差不多有 17 萬光年大，伊足大--ê，差不多是咱銀河系 ê 2 倍大。
M101 嘛是 19 世紀 用 Rosse 伯爵上大台 ê 望遠鏡 [Leviathan][Leviathan] of Parsontown 觀測著 ê 原始 [捲螺仔星雲][spiral nebulae] 之一。
這是 kā [Hubble 太空望遠鏡][Hubble Space Telescope] tī 20 世紀 kah 21 世紀 紀錄 ê 51 擺感光 kah 地面望遠鏡 ê 觀測資料組合起來 ê 相片。
這張組合相片主要是 M101 中央 4 萬 光年闊 ê 範圍。
M101 是 Hubble 公佈 ê 捲螺仔星系內底，解析度上懸 ê 其中一个。
[這張清楚 ê 影像][The sharp image shows stunning features] 有翕著 正向盤仔形星系 hŏng 足注意 ê 特色，包括恆星、塗粉，kah 一寡 M101 後壁 ê 背景星系。
[M101 嘛叫做風吹星系][Pinwheel Galaxy, M101]，差不多 tī 2500 萬光年遠 ê 所在，咱會當 tī 北方 ê [大熊座][Ursa Major] 內底揣著伊。

## [POJ] Messier 101
Súi koh tōa-pān ê kńg-lê-á seng-hē M101 sī Charles Messier hit-ê ū-miâ ê seng-pió lāi-té siōng-bóe chi̍t-ê thian-thé, m̄-koh i choa̍t-tùi m̄-sī siōng phó͘-thong ê chi̍t-ê.
Chit-ê seng-hē ê tōa-sè chha-put-to ū 17 bān kng-nî tōa, i chiok tōa--ê, chha-put-to sī lán gîn-hô-hē ê 2 pōe tōa.
M101 mā-sī 19 sè-kí iōng Rosse pek-chiok siōng-tōa tâi ê bōng-oán-kiàⁿ Leviathan of Parsontown koan-chhek tio̍h ê goân-sú kńg-lê-á seng-hûn chi-it.
Che-sī kā Hubble thài-khong bōng-oán-kiàⁿ tī 20 sè-kí kah 21 sè-kí kì-lo̍k ê 51 pái kám kng kah tē-bīn bōng-oán-kiàⁿ ê koan-chhek chu-liāu cho͘-ha̍p khí-lâi ê siòng-phìⁿ.
Chit-tiuⁿ cho͘-ha̍p siòng-phìⁿ chú-iàu sī M101 tiong-ng 4 bān kng-nî khoah ê hoān-ûi.
M101 sī Hubble kong-pò͘ ê kńg-lê-á seng-hē lāi-té, kái-sek-tō͘ siōng koân ê kî-tiong chi̍t-ê.
Chit-tiuⁿ chheng-chhó ê iáⁿ-siōng ū hip-tio̍h chiàⁿ-hiàⁿ pôaⁿ-á-hêng seng-hē hőng chiok chù-ì ê te̍k-sek, pau-koah hêng-chhiⁿ, thô͘-hún, kah chi̍t-kóa M101 āu-piah ê pōe-kéng seng-hē.
M101 mā kiò-chò hong-chhoe seng-hē, chha-put-to tī 2500 bān kng-nî hn̄g ê só͘-chāi, lán ē-tàng tī pak-hong ê tāi-hîm-chō lāi-té chhōe-tio̍h i.

## [KIP] Messier 101
Suí koh tuā-pān ê kńg-lê-á sing-hē M101 sī Charles Messier hit-ê ū-miâ ê sing-pió lāi-té siōng-bué tsi̍t-ê thian-thé, m̄-koh i tsua̍t-tuì m̄-sī siōng phóo-thong ê tsi̍t-ê.
Tsit-ê sing-hē ê tuā-sè tsha-put-to ū 17 bān kng-nî tuā, i tsiok tuā--ê, tsha-put-to sī lán gîn-hô-hē ê 2 puē tuā.
M101 mā-sī 19 sè-kí iōng Rosse pek-chiok siōng-tuā tâi ê bōng-uán-kiànn Leviathan of Parsontown kuan-tshik tio̍h ê guân-sú kńg-lê-á sing-hûn tsi-it.
Tse-sī kā Hubble thài-khong bōng-uán-kiànn tī 20 sè-kí kah 21 sè-kí kì-lo̍k ê 51 pái kám kng kah tē-bīn bōng-uán-kiànn ê kuan-tshik tsu-liāu tsoo-ha̍p khí-lâi ê siòng-phìnn.
Tsit-tiunn tsoo-ha̍p siòng-phìnn tsú-iàu sī M101 tiong-ng 4 bān kng-nî khuah ê huān-uî.
M101 sī Hubble kong-pòo ê kńg-lê-á sing-hē lāi-té, kái-sik-tōo siōng kuân ê kî-tiong tsi̍t-ê.
Tsit-tiunn tshing-tshó ê iánn-siōng ū hip-tio̍h tsiànn-hiànn puânn-á-hîng sing-hē hőng tsiok tsù-ì ê ti̍k-sik, pau-kuah hîng-tshinn, thôo-hún, kah tsi̍t-kuá M101 āu-piah ê puē-kíng sing-hē.
M101 mā kiò-tsò hong-tshue sing-hē, tsha-put-to tī 2500 bān kng-nî hn̄g ê sóo-tsāi, lán ē-tàng tī pak-hong ê tāi-hîm-tsō lāi-té tshuē-tio̍h i.

## [English] Messier 101
Big, beautiful spiral galaxy M101 is one of the last entries in [Charles Messier's][Charles Messier's] famous catalog, but definitely not [one][one] of the least.
About 170,000 light-years across, this galaxy is enormous, almost twice the size of our own Milky Way.
M101 was also one of the original [spiral nebulae][spiral nebulae] observed by Lord Rosse's large 19th century telescope, the [Leviathan][Leviathan] of Parsontown.
Assembled from 51 exposures recorded by the [Hubble Space Telescope][Hubble Space Telescope] in the 20th and 21st centuries, with additional data from ground based telescopes, this mosaic spans about 40,000 light-years across the central region of M101 in one of the highest definition spiral galaxy portraits ever released from Hubble.
[The sharp image shows stunning features][The sharp image shows stunning features] of the galaxy's face-on disk of stars and dust along with background galaxies, some visible right through M101 itself.
Also known as the [Pinwheel Galaxy, M101][Pinwheel Galaxy, M101] lies within the boundaries of the northern constellation [Ursa Major][Ursa Major], about 25 million light-years away.

## 詞彙學習

|漢羅|POJ|KIP|華語|English|
|-|-|-|-|-|
|捲螺仔星系|kńg-lê-á seng-hē|kńg-lê-á sing-hē|螺旋星系|spiral galaxy|
|捲螺仔星雲|kńg-lê-á seng-hûn|kńg-lê-á sing-hûn|螺旋星雲|spiral nebulae|
|M101|M it-khòng-it|M it-khòng-it|M101|M101|
|銀河系|Gîn-hô-hē|Gîn-hô-hē|銀河系|Milky Way galaxy|
|Rosse 伯爵|Rosse pek-chiok|Rosse pik-tsiok|伯爵|Lord Rosse|
|Hubble 太空望遠鏡|Hubble thài-khong bōng-oán-kiàⁿ|Hubble thài-khong bōng-uán-kiànn|哈伯太空望遠鏡|Hubble Space Telescope|
|地面望遠鏡|tē-bīn bōng-oán-kiàⁿ|tē-bīn bōng-uán-kiànn|地面望遠鏡|ground based telescope|
|正向星系|chiàⁿ-hiòng seng-hē|tsiànn-hiòng sing-hē|正向星系|face-on galaxy|
|盤仔形星系|pôaⁿ-á-hêng seng-hûn|puânn-á-hîng sing-hûn|盤狀星系|disk galaxy|
|風吹星系|hong-chhoe-seng-hē|hong-tshue-sing-hē|風車星系|Pinwheel Galaxy|
|大熊座|Tāi-hîm-chō|Tāi-hîm-tsō|大熊座|Ursa Major|

{{% /apod %}}
[An-Li Tsai]: mailto:thianbun.taigi@gmail.com
[TARA]: https://tara.tw

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[Charles Messier's]:https://www.nasa.gov/content/explore-the-night-sky-hubble-s-messier-catalog-bio
[one]:https://www.messier.seds.org/m/m102d.html
[spiral nebulae]:https://www.messier.seds.org/more/m101_rosse.html
[Leviathan]:https://birrcastle.com/telescope-astronomy/
[Hubble Space Telescope]:https://hubblesite.org/
[The sharp image shows stunning features]:https://hubblesite.org/contents/media/images/2006/10/1865-Image.html
[Pinwheel Galaxy, M101]:https://www.messier.seds.org/m/m101.html
[Ursa Major]:https://apod.nasa.gov/apod/ap160123.html

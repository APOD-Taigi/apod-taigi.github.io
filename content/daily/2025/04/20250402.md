---
title: Webb 太空望遠鏡 tī 紅外線波段翕 ê 木星 kah 木星環
date: 2025-04-02
publishdate: 2025-04-02T11:45:00+0800
tags: [free2share, 木星, 木星環, 木星雲, 航海家 1 號, 流星體, 加利略太空船, James Webb 太空望遠鏡, 木衛二 Europa, 繞射光尖, 大紅斑, 木衛十六 Metis]
hero: https://apod.nasa.gov/apod/fap/image/2503/JupiterRing_WebbSchmidt_1080.jpg
summary: 是按怎木星有環？
categories: [podcast]
vocals: [阿錕]
---

{{% apod %}}

- 原始文章：[Jupiter and Ring in Infrared from Webb](https://apod.nasa.gov/apod/ap250402.html)
- 影像來源：[NASA](https://www.nasa.gov/), [ESA](https://www.esa.int/), [CSA](https://www.asc-csa.gc.ca/eng/), [STScI](https://www.stsci.edu/); 資料處理 & [許可](https://creativecommons.org/licenses/by/2.0/)：[Judy Schmidt](https://geckzilla.com/)
- 天頂 ê 禮物：[你 ê APOD 生日相片是佗一張？](https://apod.nasa.gov/apod/calendar/allyears.html) (post 1995)
- 台文翻譯：[An-Li Tsai][An-Li Tsai] ([TARA][TARA])

{{< podcast "cmh3p77p100q301yienfvgs84" >}}

## [漢羅] Webb 太空望遠鏡 tī 紅外線波段翕 ê 木星 kah 木星環
是按怎木星有環？
[木星主要 ê 環][Jupiter's main ring] 是 1979 年 NASA [航海家 1 號][Voyager 1] 太空船飛過木星 ê 時陣翕著--ê。
毋閣環是按怎來--ê，彼陣咱猶毋知。
等到 NASA [加利略][Galileo] 太空船 tī 1995 年到 2003 年 踅木星咧行 ê 時陣，有證實一个假說。
講，[木星環][this ring] 是 流星體 挵著木星附近 ê 細粒衛星，才產生--ê。
比論講，若是有一粒細粒流星體 挵著木星足細粒 ê 衛星 [Metis][Metis]。
這粒流星體會鑽入去衛星內底、蒸發、爆炸，kā 產生 ê 塗粉擲入去 [踅木星][Jovian] ê 軌道。
[這張][featured image] 木星相片是 [James Webb 太空望遠鏡][James Webb Space Telescope] tī [紅外線波段][infrared light] 翕--ê。
這毋若看會著 [木星 kah 木星雲][Jupiter and its clouds]，嘛看會著木星環。
咱嘛看會著木星 ê [大紅斑][Great Red Spot] (GRS)，就是正爿較淺色彼丸。
木星上大粒 ê 衛星 木衛二 Europa 就 tī 倒爿彼个 [繞射光尖][diffraction spikes] ê 中心。
[木衛二 Europa ê 烏影][Europa's shadow t]，就 tī [大紅斑][GRS] ê 邊仔。
這張相片內底有幾若个特徵，咱到今 [猶毋是蓋清楚][not yet well understood]。
比論講木星正爿邊界，敢若有一重 kah 木星 [分開][seemingly separated] ê 雲層。

## [POJ] Webb Thài-khong-bōng-oán-kiàⁿ tī âng-gōa-sòaⁿ pho-tōaⁿ hip ê Bo̍k-chhiⁿ kah Bo̍k-chhiⁿ-khoân
Sī án-ná Bo̍k-chhiⁿ ū khoân?
Bo̍k-chhiⁿ chú-iàu ê khoân sī 1979 nî NASA Hâng-hái-kā 1 hō thài-khong-chûn poe kòe Bo̍k-chhiⁿ ê sî-chūn hip-tio̍h--ê.
M̄-koh khoân sī án-ná lâi--ê, hit-chūn lán iáu m̄-chai.
Tán kàu NASA Ka-lī-lio̍h thài-khong-chûn tī 1995 nî kàu 2003 nî se̍h Bo̍k-chhiⁿ leh kiâⁿ ê sî-chūn, chèng-si̍t chi̍t-ê ká-soat.
Kóng, Bo̍k-chhiⁿ-khoân sī liû-chhiⁿ-thé lòng-tio̍h Bo̍k-chhiⁿ hū-kīn ê sè-lia̍p ūi-chhiⁿ, chiah sán-seng--ê.
Pí-lūn kóng, nā-sī ū chi̍t-lia̍p sè-lia̍p liû-chhiⁿ-thé lòng-tio̍h Bo̍k-chhiⁿ chiok sè-lia̍p ê ūi-chhiⁿ Metis.
Chit-lia̍p liû-chhiⁿ-thé ē chǹg ji̍p-khì ūi-chhiⁿ lāi-té, cheng-hoat, po̍k-chà, kā sán-seng ê thô͘-hún tàn ji̍p-khì se̍h Bo̍k-chhiⁿ ê kúi-tō.
Chit-tiuⁿ Bo̍k-chhiⁿ siòng-phìⁿ sī James Webb Thài-khong-bōng-oán-kiàⁿ tī âng-gōa-sòaⁿ pho-tōaⁿ hip--ê.
Che m̄-nā khòaⁿ-ē-tio̍h Bo̍k-chhiⁿ kah Bo̍k-chhiⁿ-hûn, mā khòaⁿ-ē-tio̍h Thó͘-chhiⁿ-khoân.
Lán mā khòaⁿ-ē-tio̍h Bo̍k-chhiⁿ ê Tōa-âng-pan (GRS), to̍h sī chiàⁿ-pêng khah chhián-sek hi̍t oân.
Bo̍k-chhiⁿ siōng tōa-lia̍p ê ūi-chhiⁿ Bo̍k-ūi-jī Europa to̍h tī tò-pêng hit-ê jiàu-siā-kng-chiam ê tiong-sim.
Bo̍k-ūi-jī Europa ê o͘-iáⁿ, to̍h tī Tōa-âng-pan ê piⁿ-á.
Chit-tiuⁿ siòng-phìⁿ lāi-té ū kúi-ā-ê te̍k-teng, lán kàu-taⁿ iáu m̄-sī kài chheng-chhó͘.
pí-lūn kóng Bo̍k-chhiⁿ chiàⁿ-pêng pian-kài, ū chi̍t-têng kah Bo̍k-chhiⁿ pun--khui ê hûn-chân.

## [KIP] Webb Thài-khong-bōng-uán-kiànn tī âng-guā-suànn pho-tuānn hip ê Bo̍k-tshinn kah Bo̍k-tshinn-khuân
Sī án-ná Bo̍k-tshinn ū khuân?
Bo̍k-tshinn tsú-iàu ê khuân sī 1979 nî NASA Hâng-hái-kā 1 hō thài-khong-tsûn pue kuè Bo̍k-tshinn ê sî-tsūn hip-tio̍h--ê.
M̄-koh khuân sī án-ná lâi--ê, hit-tsūn lán iáu m̄-tsai.
Tán kàu NASA Ka-lī-lio̍h thài-khong-tsûn tī 1995 nî kàu 2003 nî se̍h Bo̍k-tshinn leh kiânn ê sî-tsūn, tsìng-si̍t tsi̍t-ê ká-suat.
Kóng, Bo̍k-tshinn-khuân sī liû-tshinn-thé lòng-tio̍h Bo̍k-tshinn hū-kīn ê sè-lia̍p uī-tshinn, tsiah sán-sing--ê.
Pí-lūn kóng, nā-sī ū tsi̍t-lia̍p sè-lia̍p liû-tshinn-thé lòng-tio̍h Bo̍k-tshinn tsiok sè-lia̍p ê uī-tshinn Metis.
Tsit-lia̍p liû-tshinn-thé ē tsǹg ji̍p-khì uī-tshinn lāi-té, tsing-huat, po̍k-tsà, kā sán-sing ê thôo-hún tàn ji̍p-khì se̍h Bo̍k-tshinn ê kuí-tō.
Tsit-tiunn Bo̍k-tshinn siòng-phìnn sī James Webb Thài-khong-bōng-uán-kiànn tī âng-guā-suànn pho-tuānn hip--ê.
Tse m̄-nā khuànn-ē-tio̍h Bo̍k-tshinn kah Bo̍k-tshinn-hûn, mā khuànn-ē-tio̍h Thóo-tshinn-khuân.
Lán mā khuànn-ē-tio̍h Bo̍k-tshinn ê Tuā-âng-pan (GRS), to̍h sī tsiànn-pîng khah tshián-sik hi̍t uân.
Bo̍k-tshinn siōng tuā-lia̍p ê uī-tshinn Bo̍k-uī-jī Europa to̍h tī tò-pîng hit-ê jiàu-siā-kng-tsiam ê tiong-sim.
Bo̍k-uī-jī Europa ê oo-iánn, to̍h tī Tuā-âng-pan ê pinn-á.
Tsit-tiunn siòng-phìnn lāi-té ū kuí-ā-ê ti̍k-ting, lán kàu-tann iáu m̄-sī kài tshing-tshóo.
pí-lūn kóng Bo̍k-tshinn tsiànn-pîng pian-kài, ū tsi̍t-tîng kah Bo̍k-tshinn pun--khui ê hûn-tsân.

## [English] Jupiter and Ring in Infrared from Webb
Why does Jupiter have rings?
[Jupiter's main ring][Jupiter's main ring] was discovered in 1979 by NASA's passing [Voyager 1][Voyager 1] spacecraft, but its origin was then a mystery.
Data from NASA's [Galileo][Galileo] spacecraft that orbited Jupiter from 1995 to 2003, however, confirmed the hypothesis that [this ring][this ring] was created by meteoroid impacts on small nearby moons.
As a small meteoroid strikes tiny [Metis][Metis], for example, it will bore into the moon, vaporize, and explode dirt and dust off into a [Jovian][Jovian] orbit.
The [featured image][featured image] of Jupiter in [infrared light][infrared light] by the [James Webb Space Telescope][James Webb Space Telescope] shows not only [Jupiter and its clouds][Jupiter and its clouds], but this ring as well.
Also visible is Jupiter's [Great Red Spot][Great Red Spot] (GRS) -- in comparatively light color on the right, Jupiter's large moon Europa -- in the center of [diffraction spikes][diffraction spikes] on the left, and [Europa's shadow][Europa's shadow e] -- next to the [GRS][GRS].
Several features in the image are [not yet well understood][not yet well understood], including the [seemingly separated][seemingly separated] cloud layer on Jupiter's right limb.

## 詞彙學習
|漢羅|POJ|KIP|華語|English|
|-|-|-|-|-|
| 木星環 | Bo̍k-chhiⁿ-khoân | Bo̍k-tshinn-khuân | 木星環 | Jupiter's Ring |
| 木星雲 | Bo̍k-chhiⁿ-hûn | Bo̍k-tshinn-hûn | 木星雲 | Jupiter's cloud |
| 航海家 1 號 | Hâng-hái-ka it hō | Hâng-hái-ka it hō | 航海家 1 號 | Voyager 1 |
| 流星體 | liû-chhiⁿ-thé | liû-tshinn-thé | 流星體 | meteoroid |
| 加利略太空船 | Ka-lī-lio̍h Thài-khong-chûn | Ka-lī-lio̍h Thài-khong-tsûn | 加利略太空船 | Galileo spacecraft |
| James Webb 太空望遠鏡 | James Webb Thài-khong-bōng-oán-kiàⁿ | James Webb Thài-khong-bōng-uán-kiànn | 太空望遠鏡 | James Webb Space Telescope |
| 木衛二 Europa | Bo̍k-ūi-jī Europa | Bo̍k-uī-jī Europa | 木衛二歐羅巴 | Europa |
| 木衛十六 Metis | Bo̍k-ūi cha̍p-la̍k Metis | Bo̍k-uī tsa̍p-la̍k Metis | 木衛十六梅蒂斯 | Metis |
| 繞射光尖 | jiàu-siā-kng-chiam | jiàu-siā-kng-tsiam | 繞射光尖 | diffraction spikes |
| 大紅斑 | Tōa-âng-pan | Tuā-âng-pan | 大紅斑 | Great Red Spot (GRS) |

{{% /apod %}}
[An-Li Tsai]: mailto:thianbun.taigi@gmail.com
[TARA]: https://tara.tw

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[Jupiter's main ring]:https://en.wikipedia.org/wiki/Rings_of_Jupiter#Main_ring
[Voyager 1]:https://voyager.jpl.nasa.gov/
[Galileo]:https://solarsystem.nasa.gov/missions/galileo/overview/
[this ring]:https://apod.nasa.gov/apod/ap120617.html
[Metis]:https://solarsystem.nasa.gov/moons/jupiter-moons/metis/in-depth/
[Jovian]:https://apod.nasa.gov/apod/ap180221.html
[featured image]:https://www.flickr.com/photos/geckzilla/52219195378/
[infrared light]:https://science.nasa.gov/ems/07_infraredwaves
[James Webb Space Telescope]:https://webb.nasa.gov/
[Jupiter and its clouds]:https://blogs.nasa.gov/webb/2022/07/14/webb-images-of-jupiter-and-more-now-available-in-commissioning-data/
[Great Red Spot]:https://apod.nasa.gov/apod/ap201019.html
[diffraction spikes]:https://en.wikipedia.org/wiki/Diffraction_spike
[Europa's shadow e]:https://apod.nasa.gov/apod/ap220717.html
[Europa's shadow t]:https://apod.tw/daily/20220717/
[GRS]:https://en.wikipedia.org/wiki/Great_Red_Spot
[not yet well understood]:https://media.istockphoto.com/photos/surprised-cat-picture-id154887818?k=20&m=154887818&s=612x612&w=0&h=hChPEVbyuR9J9ASBnZ0LX0RBnUuVEcBAjqKB2o3Gx-E=
[seemingly separated]:https://twitter.com/SpaceGeck/status/1547855880061722624

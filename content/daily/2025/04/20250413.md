---
title: 火星頂懸一个無四常 ê 窟仔
date: 2025-04-13
publishdate: 2025-04-13T11:45:00+0800
tags: [free2share, 火星, 起司, 隕石, 隕石坑, 二氧化碳, 二酸化炭素, 蒸發, 地下洞穴, 地下層, 地下磅空, 太空石頭, 人類星際探險家]
hero: https://apod.nasa.gov/apod/image/2504/MarsPit_mro_960.jpg
summary: 是啥物造成火星頂懸出現這个無四常 ê 窟仔？
---

{{% apod %}}

- 原始文章：[An Unusual Hole in Mars](https://apod.nasa.gov/apod/ap250413.html)
- 影像來源: [NASA][NASA],[MRO][MRO],[HiRISE][HiRISE],[JPL][JPL],[U. Arizona][U_Arizona]
- 台文翻譯：[An-Li Tsai][An-Li Tsai] ([TARA][TARA])


## [漢羅] 火星頂懸一个無四常 ê 窟仔
是啥物造成火星頂懸出現這个無四常 ê 窟仔？
這張地形圖內底一空一空，四界攏是，就親像是瑞士 chhì-suh 仝款。
等較淺色 ê 二酸化炭素冰層蒸發了後，下底出現 ê 空，大部份攏是暗色、厚塗粉 ê 火星地表。
毋過正爿頂懸這个較特別，伊差不多有 100 公尺闊，看起來親像欲迵對地下層去。
這个窟仔是按怎會 tī 遮，伊 ê 邊仔是按怎會箍一輾隕石坑結構，到今猶毋知。
有一个主要 ê 假說是講，伊是去予太空石頭舂--ê。
逐家會對這款窟仔有興趣，是因為 in 可能是迵對地下層 ê 入口，下底可能有地下洞穴。
若是按呢，這寡自然形成 ê 地下磅空，就袂受著火星地表氣候 ê 影響。
相對來講，會是較適合火星性命生存 ê 所在。
所以，這款窟仔嘛是未來太空船、機器人，抑是人類星際探險家 主要欲揣 ê 目標。

<!--
## [中文] 火星上一個不尋常的洞

是什麼造成了火星上這個不尋常的洞？
事實上，在這張瑞士起司般的地形圖中，有無數個洞，除了一個之外，其餘的洞都展現了火星塵土飛揚、黑暗的地形，其下是正在蒸發的輕質二氧化碳冰層。
最不尋常的洞位於右上方，寬約100米，似乎貫穿至更低的層面。
這個洞的存在原因以及它周圍為何環繞著一個圓形隕石坑，仍然是一個謎團，儘管一個主流假設是它是由隕石撞擊造成的。
像這樣的洞尤其令人感興趣，因為它們可能是通往更低層次的入口，延伸至廣闊的地下洞穴。
如果是這樣，這些自然形成的隧道相對而言不受火星嚴酷地表的影響，因此相對而言是火星生命的理想棲息地。
因此，這些坑洞也是未來太空船、機器人，甚至人類星際探測器的主要目標。

## [英文] An Unusual Hole in Mars

What created this unusual hole in Mars?
Actually, there are numerous holes pictured in this Swiss cheese-like landscape, with all-but-one of them showing a dusty, dark, Martian terrain beneath evaporating, light, carbon dioxide ice.
The most unusual hole is on the upper right, spans about 100 meters, and seems to punch through to a lower level.
Why this hole exists and why it is surrounded by a circular crater remains a topic of speculation, although a leading hypothesis is that it was created by a meteor impact.
Holes such as this are of particular interest because they might be portals to lower levels that extend into expansive underground caves.
If so, these naturally occurring tunnels are relatively protected from the harsh surface of Mars, making them relatively good candidates to contain Martian life.
These pits are therefore also prime targets for possible future spacecraft, robots, and even human interplanetary explorers.


-->

## [POJ] Hóe-chheⁿ téng-koân chit-ê bô sù-siông ê Khut-á
Sī siáⁿ-mih chō-sêng Hóe-chheⁿ téng-koân chhut-hiān chit-ê bô sù-siông ê khut-á?
Chit-tiuⁿ tē-hêng-tô͘ lāi-té chit-khang chit-khang, sì-kè lóng-sī, tō chhin-chhiūⁿ sī Sūi-sū chhì-suh kāng-khoán.
Tán khah chhián-sek ê jī-sng-hòa-thòaⁿ-sò͘ peng-chân cheng-hoat liáu-āu, ē-té chhut-hiān ê khang, tōa-pō͘-hūn lóng-sī àm-sek, kāu thô͘-hún ê Hóe-chheⁿ tē-piáu.
M̄-koh chiàⁿ-pêng téng-koân chit-ê khah te̍k-pia̍t, i chha-put-to ū 100 kong-chhioh khoah, khoàⁿ--khí-lâi chhin-chhiūⁿ beh thàng tùi tē-hā-chân khì.
Chit-ê khut-á sī án-chóaⁿ ē tī chiah, i ê piⁿ-á sī án-chóaⁿ ē kho͘ chit-liàn ún-chio̍h-kheⁿ kiat-kò͘, kàu-taⁿ iáu m̄-chai.
Ū chit-ê chú-iàu ê ká-soat sī kóng, i sī khì hō͘ thài-khong chio̍h-thâu cheng--ê.
Ta̍k-ke ē tùi chit-khoán khut-á ū hèng-chhù, sī in-ūi in khó-lêng sī thàng tùi tē-hā-chân ê ji̍p-kháu, ē-té khó-lêng ū tē-hā tōng-hia̍t.
Nā-sī án-ne, chit-kóa chū-jiân hêng-sêng ê tē-hā pōng-khang, tō bē siū-tio̍h Hóe-chheⁿ tē-piáu khì-hāu ê éng-hióng.
Siong-tùi lâi-kóng, ē-sī khah sek-ha̍p Hóe-chheⁿ sìⁿ-miā seng-chûn ê sóo-chāi.
Sóo-í, chit-khoán khut-á mā-sī bī-lâi thài-khong-chûn, ke-khì-lâng, ia̍h-sī jîn-lūi seng-chè tham-hiám-ka chú-iàu beh chhōe ê bo̍k-piau.

## [KIP] Hué-tshenn tíng-kuân tsit-ê bô sù-siông ê Khut-á
Sī siánn-mih tsō-sîng Hué-tshenn tíng-kuân tshut-hiān tsit-ê bô sù-siông ê khut-á?
Tsit-tiunn tē-hîng-tôo lāi-té tsit-khang tsit-khang, sì-kè lóng-sī, tō tshin-tshiūnn sī Suī-sū tshì-suh kāng-khuán.
Tán khah tshián-sik ê jī-sng-huà-thuànn-sòo ping-tsân tsing-huat liáu-āu, ē-té tshut-hiān ê khang, tuā-pōo-hūn lóng-sī àm-sik, kāu thôo-hún ê Hué-tshenn tē-piáu.
M̄-koh tsiànn-pîng tíng-kuân tsit-ê khah ti̍k-pia̍t, i tsha-put-to ū 100 kong-tshioh khuah, khuànn--khí-lâi tshin-tshiūnn beh thàng tuì tē-hā-tsân khì.
Tsit-ê khut-á sī án-tsuánn ē tī tsiah, i ê pinn-á sī án-tsuánn ē khoo tsit-liàn ún-tsio̍h-khenn kiat-kòo, kàu-tann iáu m̄-tsai.
Ū tsit-ê tsú-iàu ê ká-suat sī kóng, i sī khì hōo thài-khong tsio̍h-thâu tsing--ê.
Ta̍k-ke ē tuì tsit-khuán khut-á ū hìng-tshù, sī in-uī in khó-lîng sī thàng tuì tē-hā-tsân ê ji̍p-kháu, ē-té khó-lîng ū tē-hā tōng-hia̍t.
Nā-sī án-ne, tsit-kuá tsū-jiân hîng-sîng ê tē-hā pōng-khang, tō bē siū-tio̍h Hué-tshenn tē-piáu khì-hāu ê íng-hióng.
Siong-tuì lâi-kóng, ē-sī khah sik-ha̍p Hué-tshenn sìnn-miā sing-tsûn ê sóo-tsāi.
Sóo-í, tsit-khuán khut-á mā-sī bī-lâi thài-khong-tsûn, ke-khì-lâng, ia̍h-sī jîn-luī sing-tsè tham-hiám-ka tsú-iàu beh tshuē ê bo̍k-piau.

## [English] An Unusual Hole in Mars

What created this unusual hole in Mars?
Actually, there are numerous holes pictured in this [Swiss cheese-like landscape][Swiss_cheese_like_landscape], with all-but-one of them showing a dusty, dark, Martian terrain beneath [evaporating, light, carbon dioxide ice][evaporating_light_carbon_dioxide_ice].
The most [unusual hole][unusual_hole] is on the upper right, spans about 100 meters, and seems to punch through to a lower level.
Why [this hole][this_hole] exists and why it is surrounded by a circular crater remains a topic of [speculation][speculation], although a leading hypothesis is that it was created by a meteor impact.
[Holes][Holes] such as [this][this] are of particular interest because they might be portals to lower levels that extend into expansive [underground caves][underground_caves].
If so, these naturally occurring tunnels are relatively protected from the harsh surface of Mars, making them relatively good candidates to [contain Martian life][contain_Martian_life].
These pits are therefore also prime targets for [possible future spacecraft, robots][possible_future_spacecraft_robots], and even [human interplanetary explorers][human_interplanetary_explorers].


## 詞彙學習
|漢羅|POJ|KIP|華語|English|
|-|-|-|-|-|
| 火星 | Hóe-chheⁿ | Hué-tshenn | 火星 | Mars |
| chhì-suh | chhì-suh | tshì-suh | 起司 | Cheese |
| 隕石 | ún-se̍k | ún-si̍k | 隕石 | Meteor |
| 太空石頭 | thài-khong chio̍h-thâu | thài-khong tsio̍h-thâu | 隕石 | Meteor |
| 隕石坑 | ún-se̍k-kheⁿ | ún-si̍k-khenn | 隕石坑 | Impact Crater |
| 二氧化碳 | jī-ióng-hòa-thòaⁿ | jī-ióng-huà-thuànn | 二氧化碳 | Carbon Dioxide |
| 二酸化炭素 | jī-sng-hòa-thòaⁿ-sò͘ | jī-sng-huà-thuànn-sòo | 二酸化炭素 | Carbon Dioxide |
| 蒸發 | cheng-hoat | tsing-huat | 蒸發 | evaporation |
| 地下洞穴 | tē-hā tōng-hia̍t | tē-hā tōng-hia̍t | 地下洞穴 | underground caves |
| 地下層 | tē-hā-chân | tē-hā-tsân | 地下層 | underground layer |
| 地下磅空 | tē-hā pōng-khang | tē-hā pōng-khang | 地下磅空 | underground tunnels |
| 人類星際探險家 | jîn-lūi seng-chè tham-hiám-ka | jîn-luī sing-tsè tham-hiám-ka | 人類星際探險家 | human interplanetary explorer |


{{% /apod %}}

[An-Li Tsai]: mailto:thianbun.taigi@gmail.com
[TARA]: https://tara.tw

[Copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/
[NASA]:https://www.nasa.gov/

[Swiss_cheese_like_landscape]:https://apod.nasa.gov/apod/ap010327.html
[evaporating_light_carbon_dioxide_ice]:https://www.youtube.com/watch?v=WABthlGTy74
[unusual_hole]:https://apod.nasa.gov/apod/ap200301.html
[this_hole]:https://www.nasa.gov/image-feature/jpl/pia21636/a-south-polar-pit-or-an-impact-crater
[speculation]:http://www.lifeinthedoglane.com/wp-content/uploads/2013/03/puppy-head-tilt.jpg
[Holes]:https://apod.nasa.gov/apod/ap070528.html
[this]:https://apod.nasa.gov/apod/ap070928.html
[underground_caves]:https://2015.spaceappschallenge.org/project/lavamatic/
[contain_Martian_life]:https://phys.org/news/2024-11-volcanic-caves-advances-life-mars.html
[possible_future_spacecraft_robots]:https://science.nasa.gov/planetary-science/programs/mars-exploration/
[human_interplanetary_explorers]:http://en.wikipedia.org/wiki/The_Martian_Chronicles
[radio_center]:https://apod.nasa.gov/apod/ap250414.html

[MRO]:https://science.nasa.gov/mission/mars-reconnaissance-orbiter/
[HiRISE]:https://www.uahirise.org/epo/about/
[JPL]:http://www.jpl.nasa.gov/
[U_Arizona]:http://hirise.lpl.arizona.edu/
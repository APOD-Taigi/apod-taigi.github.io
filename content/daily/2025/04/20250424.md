---
title: NGC 6164：龍卵星雲
date: 2025-04-24
publishdate: 2025-04-24T11:45:00+0800
tags: [NGC 6164, 龍卵星雲, O 型星, 超新星爆炸, 雙極, 對稱, 行星狀星雲, 類太陽恆星, 氣體殼, 光暈, 狹頻, 闊頻, 寬頻, 水素, 酸素, 星場, 角尺星座, 矩尺座, 大質量恆星 星際媒介物]
hero: https://apod.nasa.gov/apod/image/2504/NGC_6164_r4_1024.jpg
summary: 美麗 ê 發射星雲 NGC 6164，是一粒罕得看著、足燒熱、足光 ê O 型星創--ê，這粒恆星 ê 質量差不多是太陽 ê 40 倍。
---

{{% apod %}}

- 原始文章：[NGC 6164: A Dragon's Egg](https://apod.nasa.gov/apod/ap250424.html)
- 影像來源 kah [版權][copyright]：[Daniel Stern](https://www.instagram.com/messierchaser/)
- 台文翻譯：- 台文翻譯：[An-Li Tsai][An-Li Tsai] ([TARA][TARA])

## [漢羅] NGC 6164：龍卵星雲
美麗 ê 發射星雲 NGC 6164，是一粒罕得看著、足燒熱、足光 ê O 型星創--ê，這粒恆星 ê 質量差不多是太陽 ê 40 倍。
佇宇宙雲中心看著 ê 這粒恆星，伊 ê 歲壽干焦 300 到 400 萬年爾爾。
閣過三、四百萬年，這粒大質量恆星，會用超新星爆炸 ê 方式結束伊 ê 性命。
這个星雲本身差不多有 4 光年闊，而且是雙極對稱--ê。
這予伊看起來敢若是咱定定看著--ê 行星形星雲，是一款包 tī 欲死 ê 類太陽恆星 外圍 ê 氣體殼。
佇這張深空影像內底，咱有看著 NGC 6164 kah 足濟行星形星雲仝款，嘛有足闊、足暗 ê 光暈。
這个光暈，真有可能是這粒 O 型星較早期活動 ê 時陣產生了後，湠入去伊週邊 ê 星際媒介物內底。
這幅美麗 ê 望遠鏡影像，是足濟狹頻影像資料 kah 闊頻影像資料 合成 ê 結果。
紅色是發光 ê 原子水素氣體，青色是酸素氣體，闊頻影像是星場。
NGC 6164 嘛叫做「龍卵星雲」，離咱 4,200 光年遠，佇南方角尺星座 (矩尺座) 內底。

## [POJ] NGC 6164: Lêng-nn̄g-seng-hûn
Bí-lē ê hoat-siā seng-hûn NGC 6164, sī chi̍t-lia̍p hán-tit khòaⁿ-tio̍h, chiok sio-joa̍h, chiok kng ê o hêng chheⁿ chhòng--ê, chit lia̍p hêng-chhiⁿ ê chit-liōng chha-put-to sī thài-iông ê 40 pōe.
Tī ú-tiū hûn tiong-sim khòaⁿ--tio̍h ê chit lia̍p hêng-chhiⁿ, i ê hòe-siū kan-na 300 kàu 400 bān-nî niā-niā.
Koh kòe saⁿ, sì-pah bān-nî, chit lia̍p tōa chit-liōng hêng-chheⁿ, ē iōng chhiau-sin-seng po̍k-chà ê hong-sek kiat-sok i ê sèⁿ-miā.
Chit-ê seng-hûn pún-sin chha-put-to ū 4 kng nî khoah, jî-chhiáⁿ sī siang-ke̍k tùi-chheng--ê.
Che hō͘ i khòaⁿ--khí-lâi káⁿ-ná sī lán tiāⁿ-tiāⁿ khòaⁿ--tio̍h--ê kiâⁿ-chheⁿ hêng seng-hûn, sī chi̍t-khoán pau tī beh-sí ê lūi thài-iông hêng-chheⁿ gōa-ûi ê khì-thé khak.
Tī chit-tiuⁿ chhim-khong iáⁿ-siōng lāi-té, lán ū khòaⁿ-tio̍h NGC 6164 kah chiok chē kiâⁿ-chheⁿ hêng seng-hûn kāng-khoán, mā ū chiok khoah, chiok àm ê kng-ūn.
Chit-ê kng-ūn, chin ū khó-lêng sī chit lia̍p o hêng chheⁿ khah chá-kî oa̍h-tāng ê sî-chūn sán-seng liáu-āu, thòaⁿ ji̍p-khì i chiu-piⁿ ê seng-chè mûi-kài-bu̍t lāi-té.
Chit pak bí-lē ê bōng-oán-kiàⁿ iáⁿ-siōng, sī chiok chē e̍h-pîn iáⁿ-siōng chu-liāu kah khoah-pîn iáⁿ-siōng chu-liāu ha̍p-sêng ê kiat-kó.
Âng-sek sī hoat-kng ê goân-chú chúi-sò͘ khì-thé, chheⁿ-sek sī sng-sò͘ khì-thé, khoah-pîn iáⁿ-siōng sī seng-tiûⁿ.
NGC 6164 mā kiò-chò "Lêng-nn̄g-seng-hûn", lī lán 4,200 kng-nî hn̄g, tī lâm-hong Kak-chhioh seng-chō (Kí-chhioh-chō) lāi-té.

## [KIP] NGC 6164: Lîng-nn̄g-sing-hûn
Bí-lē ê huat-siā sing-hûn NGC 6164, sī tsi̍t-lia̍p hán-tit khuànn-tio̍h, tsiok sio-jua̍h, tsiok kng ê o hîng tshenn tshòng--ê, tsit lia̍p hîng-tshinn ê tsit-liōng tsha-put-to sī thài-iông ê 40 puē.
Tī ú-tiū hûn tiong-sim khuànn--tio̍h ê tsit lia̍p hîng-tshinn, i ê huè-siū kan-na 300 kàu 400 bān-nî niā-niā.
Koh kuè sann, sì-pah bān-nî, tsit lia̍p tuā tsit-liōng hîng-tshenn, ē iōng tshiau-sin-sing po̍k-tsà ê hong-sik kiat-sok i ê sènn-miā.
Tsit-ê sing-hûn pún-sin tsha-put-to ū 4 kng nî khuah, jî-tshiánn sī siang-ki̍k tuì-tshing--ê.
Tse hōo i khuànn--khí-lâi kánn-ná sī lán tiānn-tiānn khuànn--tio̍h--ê kiânn-tshenn hîng sing-hûn, sī tsi̍t-khuán pau tī beh-sí ê luī thài-iông hîng-tshenn guā-uî ê khì-thé khak.
Tī tsit-tiunn tshim-khong iánn-siōng lāi-té, lán ū khuànn-tio̍h NGC 6164 kah tsiok tsē kiânn-tshenn hîng sing-hûn kāng-khuán, mā ū tsiok khuah, tsiok àm ê kng-ūn.
Tsit-ê kng-ūn, tsin ū khó-lîng sī tsit lia̍p o hîng tshenn khah tsá-kî ua̍h-tāng ê sî-tsūn sán-sing liáu-āu, thuànn ji̍p-khì i tsiu-pinn ê sing-tsè muî-kài-bu̍t lāi-té.
Tsit pak bí-lē ê bōng-uán-kiànn iánn-siōng, sī tsiok tsē e̍h-pîn iánn-siōng tsu-liāu kah khuah-pîn iánn-siōng tsu-liāu ha̍p-sîng ê kiat-kó.
Âng-sik sī huat-kng ê guân-tsú tsuí-sòo khì-thé, tshenn-sik sī sng-sòo khì-thé, khuah-pîn iánn-siōng sī sing-tiûnn.
NGC 6164 mā kiò-tsò "Lîng-nn̄g-sing-hûn", lī lán 4,200 kng-nî hn̄g, tī lâm-hong Kak-tshioh sing-tsō (Kí-tshioh-tsō) lāi-té.

## [English] NGC 6164: A Dragon's Egg
Beautiful emission nebula NGC 6164 was created by a rare, hot, luminous [O-type][O-type] star, some 40 times as massive as the Sun.
Seen at the center of the cosmic cloud, the star is a mere 3 to 4 million years old.
In another three to four million years the massive star will end its life in a [supernova explosion][supernova explosion].
Spanning around 4 light-years, [the nebula itself][the nebula itself] has a bipolar symmetry.
That makes it similar in appearance to more common and familiar [planetary nebulae][planetary nebulae] - the gaseous shrouds [surrounding][surrounding] dying sun-like stars.
Also like many planetary nebulae, NGC 6164 has been found to have an extensive, [faint halo][faint halo], revealed in this deep image of the region.
Expanding into the surrounding [interstellar medium][interstellar medium], the material in the halo is likely from an earlier active phase of the O star.
[This gorgeous telescopic view][This gorgeous telescopic view] is a composite of extensive narrow-band image data, highlighting glowing atomic hydrogen gas in red and oxygen in greenish hues, with broad-band data for the surrounding starfield.
Also known as the [Dragon's Egg nebula][Dragon's Egg nebula], NGC 6164 is 4,200 light-years away in the right-angled southern constellation [of Norma][of Norma].

## 詞彙學習
|漢羅|POJ|KIP|華語|English|
|-|-|-|-|-|
| NGC 6164 | NGC lio̍k-it-lio̍k-sù | NGC lio̍k-it-lio̍k-sù | NGC 6164 | NGC 6164 |
| 龍卵星雲 | Lêng-nn̄g-seng-hûn | Lîng-nn̄g-sing-hûn | 龍蛋星雲 | Dragon's Egg Nebula |
| 光暈 | kng-n̄g | kng-n̄g | 光暈 | halo |
| 超新星爆炸 | chhiau-sin-seng po̍k-chà | tshiau-sin-sing po̍k-tsà | 超新星爆炸 | supernova explosion |
| 大質量恆星 | tōa-chit-liōng hêng-chheⁿ | tuā-tsit-liōng hîng-tshenn | 大質量恆星 | massive star |
| 行星形星雲 | kiâⁿ-chhiⁿ-hêng seng-hûn | kiânn-tshinn-hîng sing-hûn | 行星狀星雲 | planetary nebulae |
| 雙極對稱 | siang-ke̍k tùi-chhèng | siang-ki̍k tuì-tshìng | 雙極對稱 | bipolar symmetry |
| 類太陽恆星 | lūi-thài-iông hêng-chheⁿ | luī-thài-iông hîng-tshenn | 類太陽恆星 | sun-like star |
| O 型星 | O hêng chheⁿ | O hîng tshenn | O 型星 | O-type star |
| 星際媒介物 | seng-chè mûi-kài-bu̍t | sing-tsè mûi-kài-bu̍t | 星際介質 | interstellar medium |
| 矩尺座 | Kū-chhioh-chō | Kū-tshioh-tsō | 矩尺座 | Norma |
| 角尺星座 | Kak-chhioh Seng-chō | Kak-tshioh Sing-tsō | 直角星座 | Carpenter's Square |
| 星場 | seng-tiûⁿ | sing-tiûnn | 星場 | starfield |
| 水素 | chúi-sò͘ | tsuí-sòo | 氫 | hydrogen |
| 酸素 | sǹg-sò͘ | sǹg-sòo | 氧 | oxygen |
| 酸素 | sàng-sò͘ | sàng-sòo | 氧 | oxygen |
| 狹頻 | e̍h-pîn | e̍h-pîn | 狹頻 | narrowband |
| 寬頻 | khoan-pîn | khuan-pîn | 寬頻 | broadband |
| 闊頻 | khoah-pîn | khuah-pîn | 寬頻 | broadband |
| 氣體殼 | khì-thé-khak | khì-thé-khak | 氣體殼 | gaseous shroud |

{{% /apod %}}
[An-Li Tsai]: mailto:thianbun.taigi@gmail.com
[TARA]: https://www.astro.ncu.edu.tw/taova/index.php/tara-trip/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[O-type]:http://www.atlasoftheuniverse.com/startype.html
[supernova explosion]:https://apod.nasa.gov/apod/ap250108.html
[the nebula itself]:http://www.gemini.edu/node/188
[planetary nebulae]:http://en.wikipedia.org/wiki/Planetary_nebula
[surrounding]:https://apod.nasa.gov/apod/ap120831.html
[faint halo]:http://adsabs.harvard.edu/cgi-bin/nph-bib_query?bibcode=1985PASP...97..780F&
[interstellar medium]:http://www-ssg.sr.unh.edu/ism/what1.html
[This gorgeous telescopic view]:https://app.astrobin.com/u/dstern?i=rj65f5#gallery
[Dragon's Egg nebula]:https://apod.nasa.gov/apod/ap220607.html
[of Norma]:http://www.hawastsoc.org/deepsky/nor/index.html


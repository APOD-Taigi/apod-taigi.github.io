---
title: 畫一幅木星圖
date: 2025-04-19
publishdate: 2025-04-19T11:45:00+0800
tags: [木星, 近木點, 後印象派, 大氣, 捲螺仔旋, Juno 太空船, 氣體巨行星, 濾鏡]
hero: https://apod.nasa.gov/apod/image/2504/PIA21983JupiterLundh1024.jpg
summary: Tī 這幅用數位方式畫 ê 畫內底，木星 ê 大氣條紋 kah 捲螺仔旋，去予人 kā 用來創作這幅 行星 ê 後印象派藝術作品。
---

{{% apod %}}

- 原始文章：[Painting with Jupiter](https://apod.nasa.gov/apod/ap250419.html)
- 影像來源：[NASA](https://www.nasa.gov/), [JPL-Caltech](http://www.jpl.nasa.gov/), [SwRI](http://www.swri.org/), [MSSS](http://www.msss.com/); 資料處理：[Rick Lundh](https://www.missionjuno.swri.edu/junocam/processing?id=4140)
- 台文翻譯：[An-Li Tsai][An-Li Tsai] ([TARA][TARA])

## [漢羅] 畫一幅木星圖
Tī 這幅用數位方式畫 ê 畫內底，木星 ê 大氣條紋 kah 捲螺仔旋，去予人 kā 用來創作這幅 行星 ê 後印象派藝術作品。
這張足有創意 ê 影像，是公民科學家 Rick Lundh 畫--ê，伊利用 Juno 太空船 JunoCam 儀器收集 ê 資料來畫。
為著欲 tī 數位畫布頂懸畫圖，伊揀一張有足顯目光線對比 ê JunoCam 影像來處理，用油畫軟體 ê 濾鏡效果來畫。
這寡影像資料，是 Juno 太空船 tī 第 10 擺 飛到木星 ê 近木點 彼陣翕--ê。
彼工是 2017 年 12 月 16，是 Juno 太空船 飛到 這粒太陽系上大粒 ê 氣體巨行星 上倚 ê 時陣。
這台太空船就飛 tī 木星北方雲層頂懸差不多 13,000 公里懸 ê 所在。
這馬是 Juno 號 延長任務 ê 時期，伊自 2016 年 7 月飛入去木星軌道開始，就一直咧探索木星 kah 伊 ê 衛星。

## [POJ] Ōe chi̍t pak Bo̍k-chheⁿ tô͘
Tī chit pak iōng sò͘-ūi hong-sek ōe ê ōe lāi-té, Bo̍k-chheⁿ ê tāi-khì tiâu-bûn kah kńg-lê-á-chn̄g, khì hō͘ lâng kā iōng-lâi chhòng-chok chit pak kiâⁿ-chheⁿ ê āu-ìn-siōng phài gē-su̍t chok-phín.
Chit-tiuⁿ chiok ū chhòng-ì ê iáⁿ-siōng, sī kong-bîn kho-ha̍k-ka Rick Lundh ōe--ê, i lī-iōng Juno thài-khong-chûn JunoCam gî-khì siu-chi̍p ê chu-liāu lâi ōe.
Ūi tio̍h beh tī sò͘-ūi ōe pò͘ téng-koân ōe-tô͘, i kéng chi̍t-tiuⁿ ū chiok hiáⁿ-ba̍k kng-sòaⁿ tùi-pí ê JunoCam iáⁿ-siōng lâi chhú-lí, iōng iû-ōe nńg-thé ê lī-kiàⁿ hāu-kó lâi ōe.
Chit kóa iáⁿ-siōng chu-liāu, sī Juno thài-khong-chûn tī tē 10 pái poe-kàu Bo̍k-chheⁿ ê kīn-bo̍k-tiám hit-chūn hip--ê.
Hit-kang sī 2017 nî 12 goe̍h 16, sī Juno thài-khong-chûn poe-kàu chit lia̍p thài-iông-hē siōng tōa-lia̍p ê khì-thé kū-kiâⁿ-chheⁿ siōng óa ê sî-chūn.
Chit tâi thài-khong-chûn tō poe tī Bo̍k-chheⁿ pak-hong hûn-chân téng-koân chha-put-to 13,000 kong-lí koân ê só͘-chāi.
Chit-má sī Juno hō iân-tn̂g jīm-bū ê sî-kî,i chū 2016 nî 7 goe̍h poe ji̍p-khì Bo̍k-chheⁿ kúi-tō khai-sí, tō it-ti̍t leh thàm-soh Bo̍k-chheⁿ kah i ê ūi-chheⁿ.

## [KIP] Uē tsi̍t pak Bo̍k-tshenn tôo
Tī tsit pak iōng sòo-uī hong-sik uē ê uē lāi-té, Bo̍k-tshenn ê tāi-khì tiâu-bûn kah kńg-lê-á-tsn̄g, khì hōo lâng kā iōng-lâi tshòng-tsok tsit pak kiânn-tshenn ê āu-ìn-siōng phài gē-su̍t tsok-phín.
Tsit-tiunn tsiok ū tshòng-ì ê iánn-siōng, sī kong-bîn kho-ha̍k-ka Rick Lundh uē--ê, i lī-iōng Juno thài-khong-tsûn JunoCam gî-khì siu-tsi̍p ê tsu-liāu lâi uē.
Uī tio̍h beh tī sòo-uī uē pòo tíng-kuân uē-tôo, i kíng tsi̍t-tiunn ū tsiok hiánn-ba̍k kng-suànn tuì-pí ê JunoCam iánn-siōng lâi tshú-lí, iōng iû-uē nńg-thé ê lī-kiànn hāu-kó lâi uē.
Tsit kuá iánn-siōng tsu-liāu, sī Juno thài-khong-tsûn tī tē 10 pái pue-kàu Bo̍k-tshenn ê kīn-bo̍k-tiám hit-tsūn hip--ê.
Hit-kang sī 2017 nî 12 gue̍h 16, sī Juno thài-khong-tsûn pue-kàu tsit lia̍p thài-iông-hē siōng tuā-lia̍p ê khì-thé kū-kiânn-tshenn siōng uá ê sî-tsūn.
Tsit tâi thài-khong-tsûn tō pue tī Bo̍k-tshenn pak-hong hûn-tsân tíng-kuân tsha-put-to 13,000 kong-lí kuân ê sóo-tsāi.
Tsit-má sī Juno hō iân-tn̂g jīm-bū ê sî-kî,i tsū 2016 nî 7 gue̍h pue ji̍p-khì Bo̍k-tshenn kuí-tō khai-sí, tō it-ti̍t leh thàm-soh Bo̍k-tshenn kah i ê uī-tshenn.

## [English] Painting with Jupiter
In digital [brush strokes, Jupiter's][brush strokes, Jupiter's] signature atmospheric bands and vortices were used to form this interplanetary [post-impressionist][post-impressionist] work of art.
[The creative image][The creative image] from [citizen scientist][citizen scientist] Rick Lundh uses data from the Juno spacecraft's JunoCam.
To paint on the digital canvas, a JunoCam image with contrasting light and dark tones was chosen for processing and an oil-painting software filter applied.
The image data was captured during [perijove][perijove] 10.
That was Juno's December 16, 2017 close encounter with the solar system's ruling gas giant.
At the time the spacecraft was cruising about 13,000 kilometers above [northern Jovian cloud tops][northern Jovian cloud tops].
Now in an extended mission, [Juno has explored][Juno has explored] Jupiter and its moons since entering orbit around Jupiter in July of 2016.

## 詞彙學習
|漢羅|POJ|KIP|華語|English|
|-|-|-|-|-|
|木星|Bo̍k-chheⁿ|Bo̍k-tshenn|木星|Jupiter|
|Juno 太空船|Juno thài-khong-chûn|Juno thài-khong-tsûn|朱諾號太空船|Juno spacecraft|
|捲螺仔旋|kńg-lê-á-chn̄g| kńg-lê-á-chn̄g|漩渦|vortices|
|近木點|kīn-bo̍k-tiám| kīn-bo̍k-tiám| 近木點|perijove|
|後印象派|āu ìn-siōng phài|āu ìn-siōng phài|後印象派|post-impressionist|
|大氣|tāi-khì|tāi-khì|大氣 |atmosphere|
|氣體巨行星|khì-thé kū kiâⁿ-chheⁿ|khì-thé kū kiânn-tshenn|氣巨行星|gas giant|
| 濾鏡 | lū-kiàⁿ | lū-kiànn | 濾鏡 | filter |

{{% /apod %}}
[An-Li Tsai]: mailto:thianbun.taigi@gmail.com
[TARA]: https://www.astro.ncu.edu.tw/taova/index.php/tara-trip/

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[brush strokes, Jupiter's]:https://www.missionjuno.swri.edu/junocam/processing?id=4140
[post-impressionist]:https://www.google.com/search?bih=872&tbm=isch&sa=1&q=Post-Impressionism&oq=Post-Impressionism
[The creative image]:https://www.nasa.gov/image-feature/jpl/pia21983/abstract-jupiter-atmosphere
[citizen scientist]:https://science.nasa.gov/citizen-science/
[perijove]:https://apod.nasa.gov/apod/ap250419.htmlap181214.html
[northern Jovian cloud tops]:https://apod.nasa.gov/apod/ap250419.htmlap170804.html
[Juno has explored]:https://www.jpl.nasa.gov/missions/juno/

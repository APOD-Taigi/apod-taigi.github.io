---
title: NGC 1499：加州星雲
date: 2025-03-10
publishdate: 2025-03-10T11:45:00+0800
tags: [NGC 1499, 加州星雲, 銀河系, 獵戶座捲螺仔手骨, 發射星雲, 水素, 復合, 英仙座 ξ, 英仙座, 昴宿星團]
hero: https://apod.nasa.gov/apod/image/2503/California_Mendez_960.jpg
summary: 太空中敢有 Calafia 女王 ê 神話島嶼？
categories: [podcast]
vocals: [阿錕]
---

{{% apod %}}

- 原始文章：[NGC 1499: The California Nebula](https://apod.nasa.gov/apod/ap250310.html)
- 影像來源 kah 版權：[Toni Fabiani Mendez](https://www.instagram.com/toni_fabiani/)
- 探索你的宇宙：[APOD 亂數產生器](https://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([TARA][TARA])

{{< podcast "cmgy08yh900fb01rr4jw7cdcx" >}}

## [漢羅] NGC 1499：加州星雲
太空中敢有 [Calafia 女王][Queen Calafia] ê 神話島嶼？
可能無，毋過這團太空分子雲 ê 外形，kah 美國加州是有成。
咱 ê [太陽][Sun] 就 tī 銀河系 ê [獵戶座捲螺仔手骨][Orion Arm] 頂懸，離 [加州星雲][California Nebula] 才 1000光年遠爾爾。
伊嘛叫做 [NGC 1499][NGC 1499]，是一个典型 ê 發射星雲，差不多有 100 [光年][light-year] 長。
Tī [這張影像][featured image] 內底，加州星雲上顯目 ê 紅光，是 ùi [水素][hydrogen] 原子重新 kah [phàng 見][long lost] ê 電子複合，發出 ê 光。
這个 phàng 見 ê 電子，是去予 高能恆星光 kā [電離][ionized]，才走去--ê。
發出 [高能恆星光][energetic starlight]、kā 大部份 星雲氣體 [電離][ionizes] ê，應該是 tī 星雲 ê 正爿彼粒較光、高溫、藍色 ê [英仙座 ξ][Xi Persei]。
加州星雲是天文攝影師愛翕 ê 目標。
Tī 烏暗夜空中，用闊幅望遠鏡 tī [英仙座][Perseus] 方向、[昴宿星團][Pleiades] 附近就 [揣會著伊][can be spotted]。

## [POJ] NGC 1499: Ka-chiu Seng-hûn
Thài-khong-tiong kám-ū Calafia lú-ông ê sîn-ōe tó-sū?
Khó-lêng bô, m̄-koh chit thoân thài-khong hun-chú-hûn ê gōa-hêng, kah Bí-kok Ka-chiu sī ū sêng.
Lán ê Thài-iông to̍h tī Gîn-hô-hē ê La̍h-hō͘-chō kńg-lê-á chhiú-kut téng-koân, lī Ka-chiu Seng-hûn chiah 1000 kng-nî hn̄g niā-niā.
I mā kiò-chò NGC 1499, sī chi̍t-ê tián-hêng ê hoat-siā seng-hûn, chha-put-to ū 100 kng-nî tn̂g.
Tī chit-tiuⁿ iáⁿ-siōng lāi-té, Ka-chiu Seng-hûn siōng hiáⁿ-ba̍k ê âng-kng, sī ùi chúi-sò͘ goân-chú tiông-sin kah phàng-kìⁿ ê tiān-chú ho̍k-ha̍p, hoat--chhut ê kng.
Chit-ê phàng-kìⁿ ê tiān-chú, sī khì hō͘ ko-lêng hêng-chheⁿ-kng kā tiān-lî, chiah cháu--khì--ê.
Hoat-chhut ko-lêng hêng-chheⁿ-kng, kā tōa-pō͘-hūn seng-hûn khì-thé tiān-lî--ê, eng-kai sī tī seng-hûn ê chiàⁿ-pêng hit-lia̍p khah kng, ko-un, nâ-sek ê Eng-sian-chō ξ.
Ka-chiu Seng-hûn sī thian-bûn liap-iáⁿ-su ài hip ê bo̍k-piau.
Tī o͘-àm iā-khong tiong, iōng khoah-pak bōng-oán-kiàⁿ tī Eng-sian-chō hong-hiòng, Báu-siù Seng-thoân hù-kīn to̍h chhōe ē tio̍h i.

## [KIP] NGC 1499: Ka-tsiu Sing-hûn
Thài-khong-tiong kám-ū Calafia lú-ông ê sîn-uē tó-sū?
Khó-lîng bô, m̄-koh tsit thuân thài-khong hun-tsú-hûn ê guā-hîng, kah Bí-kok Ka-tsiu sī ū sîng.
Lán ê Thài-iông to̍h tī Gîn-hô-hē ê La̍h-hōo-tsō kńg-lê-á tshiú-kut tíng-kuân, lī Ka-tsiu Sing-hûn tsiah 1000 kng-nî hn̄g niā-niā.
I mā kiò-tsò NGC 1499, sī tsi̍t-ê tián-hîng ê huat-siā sing-hûn, tsha-put-to ū 100 kng-nî tn̂g.
Tī tsit-tiunn iánn-siōng lāi-té, Ka-tsiu Sing-hûn siōng hiánn-ba̍k ê âng-kng, sī uì tsuí-sòo guân-tsú tiông-sin kah phàng-kìnn ê tiān-tsú ho̍k-ha̍p, huat--tshut ê kng.
Tsit-ê phàng-kìnn ê tiān-tsú, sī khì hōo ko-lîng hîng-tshenn-kng kā tiān-lî, tsiah tsáu--khì--ê.
Huat-tshut ko-lîng hîng-tshenn-kng, kā tuā-pōo-hūn sing-hûn khì-thé tiān-lî--ê, ing-kai sī tī sing-hûn ê tsiànn-pîng hit-lia̍p khah kng, ko-un, nâ-sik ê Ing-sian-tsō ξ.
Ka-tsiu Sing-hûn sī thian-bûn liap-iánn-su ài hip ê bo̍k-piau.
Tī oo-àm iā-khong tiong, iōng khuah-pak bōng-uán-kiànn tī Ing-sian-tsō hong-hiòng, Báu-siù Sing-thuân hù-kīn to̍h tshuē ē tio̍h i.

## [English] NGC 1499: The California Nebula
Could [Queen Calafia][Queen Calafia]'s mythical island exist in space?
Perhaps not, but by chance the outline of this molecular space cloud echoes the outline of the state of [California][California], USA.
Our [Sun][Sun] has its home within the Milky Way's [Orion Arm][Orion Arm], only about 1,000 light-years from the [California Nebula][California Nebula].
Also known as [NGC 1499][NGC 1499], the classic emission nebula is around 100 [light-year][light-year]s long.
On the [featured image][featured image], the most prominent glow of the California Nebula is the red light characteristic of [hydrogen][hydrogen] atoms recombining with [long lost][long lost] electrons, stripped away [ionized][ionized] by energetic starlight.
The star most likely providing the [energetic starlight][energetic starlight] that [ionizes][ionizes] much of the nebular gas is the bright, hot, bluish [Xi Persei][Xi Persei] just to the right of the nebula.
A regular target for astrophotographers, the California Nebula [can be spotted][can be spotted] with a wide-field telescope under a dark sky toward the constellation of [Perseus][Perseus], not far from the [Pleiades][Pleiades].

## 詞彙學習
|漢羅|POJ|KIP|華語|English|
|-|-|-|-|-|
| NGC 1499 | NGC it-sù-kiú-kiú | NGC it-sù-kiú-kiú | NGC 1499 | NGC 1499 |
| 加州星雲 | Ka-chiu Seng-hûn | Ka-tsiu Sing-hûn | 加州星雲 | California Nebula |
| 銀河系 | Gîn-hô-hē | Gîn-hô-hē | 銀河系 | Milky Way Galaxy |
| 獵戶座捲螺仔手骨 | La̍h-hō͘-chō kńg-lê-á chhiú-kut | La̍h-hōo-tsô kńg-lê-á tshiú-kut | 獵戶座臂 | Orion Arm |
| 發射星雲 | hoat-siā seng-hûn | huat-siā sing-hûn | 發射星雲 | emission nebula |
| 水素 | chúi-sò͘ | tsuí-sòo | 氫 | hydrogen |
| 復合 | ho̍k-ha̍p | ho̍k-ha̍p | 復合 | recombine |
| 英仙座 ξ | Eng-sian-chō ksi | Ing-sian-tsō ksi | 英仙座 ξ | Xi Persei |
| 英仙座 | Eng-sian-chō | Ing-sian-tsō | 英仙座 | Perseus |
| 昴宿星團 | Báu-siù Seng-thoân | Báu-siù Sing-thuân | 昴宿星團 | Pleiades |

{{% /apod %}}
[An-Li Tsai]: mailto:thianbun.taigi@gmail.com
[TARA]: https://tara.tw

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[Queen Calafia]:https://en.wikipedia.org/wiki/Calafia
[California]:https://en.wikipedia.org/wiki/California
[Sun]:https://apod.nasa.gov/apod/ap140506.html
[Orion Arm]:http://www.atlasoftheuniverse.com/5000lys.html
[California Nebula]:https://en.wikipedia.org/wiki/California_Nebula
[NGC 1499]:https://spider.seds.org/spider/Misc/n1499.html
[light-year]:https://starchild.gsfc.nasa.gov/docs/StarChild/questions/question19.html
[featured image]:https://www.instagram.com/p/C0xJ8JdpPrb/
[hydrogen]:https://periodic.lanl.gov/1.shtml
[long lost]:https://apod.nasa.gov/apod/lib/lament.html
[ionized]:https://energyeducation.ca/wiki/images/3/3d/IONIZATION.png
[energetic starlight]:https://science.nasa.gov/ems/10_ultravioletwaves
[ionizes]:https://spaceplace.nasa.gov/ion-balloons/en/
[Xi Persei]:https://en.wikipedia.org/wiki/Xi_Persei
[can be spotted]:https://apod.nasa.gov/apod/ap090411.html
[Perseus]:https://en.wikipedia.org/wiki/Perseus_%28constellation%29
[Pleiades]:https://apod.nasa.gov/apod/ap220405.html

---
title: 月球 ê 沙塗 kah 電火布
date: 2025-03-28
publishdate: 2025-03-28T11:45:00+0800
tags: [free2share, 月球, 阿波羅太空人, 阿波羅 17 號, Harrison Schmitt, Eugene Cerna, 塗帕仔, 齒輪, 電火布]
hero: https://apod.nasa.gov/apod/image/2503/AS17-137-20979_1024.jpg
summary: 是按怎月球面頂遮爾厚塗粉？ Tī 地球， 石頭經過風 kah 水 ê 風化作用了後，會產生沙塗。
categories: [podcast]
vocals: [阿錕]
---

{{% apod %}}

- 原始文章：[Lunar Dust and Duct Tape](https://apod.nasa.gov/apod/ap250328.html)
- 影像來源：[Apollo 17](https://www.nasa.gov/mission_pages/apollo/apollo-17), [NASA](https://www.nasa.gov/)
- 台文翻譯：[An-Li Tsai][An-Li Tsai] ([TARA][TARA])

{{< podcast "cmh0wap4x00bf01t2aswccfd5" >}}

## [漢羅] 月球 ê 沙塗 kah 電火布

[是按怎月球面頂遮爾厚塗粉？][Why is the Moon so dusty?]
Tī 地球， 石頭經過風 kah 水 ê 風化作用了後，會產生沙塗。
月球 ê 歷史是一直去予微隕石砲擊，kā 本來 ê 岩石表面挵甲產生一重 [月球沙塗抑是表岩屑仔][lunar soil or regolith]。
毋閣 tùi 阿波羅太空人 kah in ê 設備來講，坱埃四界軁，閣 [細粒][gritty dust]，又閣著一直來，實在是有夠麻煩。
[50 冬前][Fifty years ago, on the lunar surface] ê 1972 年 12 月，tī 月球表面 ê [阿波羅 17 號 太空人][Apollo 17 astronauts] Harrison Schmitt kah Eugene Cernan 愛拍拚 [修理探測車 ê 其中一个塗帕仔][repair one of their rover's fenders]，才有法度 kā 車輪噴出來 [坱蓬蓬 ê 塗粉][rooster tails of dust] 擋咧，袂去影響著 in kah 狗齒仔。
這張相片看會著去予塗粉崁牢 ê 探測車車輪 kah 塗帕仔。
太空人用備用地圖、鋏仔、kah 殕色 ê 電火布 kā 塗帕仔補起來，實在是真巧 ê 做法。


## [POJ] Goe̍h-kiû ê soa-thô͘ kah Tiān-hóe-pò͘
Sī án-ná Goe̍h-kiû bīn-téng chiah-nī kāu thô͘-hún?
Tī Tē-kiû, chio̍h-thâu kéng-kòe hong kah chúi ê hong-hòa chok-iōng liáu-āu, ē sán-seng soa-thô͘.
Goe̍h-kiû ê le̍k-sú sī it-ti̍t khì hō͘ bî-ún-se̍k phàu-kek, kā pún-lâi ê giâm-chio̍h piáu-bīn lòng kah sán-seng chi̍t-têng Goe̍h-kiû soa-thô͘ iah-sī piáu-giâm-sap-á.
M̄-koh tùi A-pho-lô thài-khong-jîn kah in ê siat-pī lâi-kóng, eng-ia sì-kè nǹg, koh sè-lia̍p, iū-koh iū-koh it-ti̍t-lâi, si̍t-chāi sī ū-kàumâ-hoân.
Gō͘-cha̍p tang chêng ê it-kiú-chhit-jī nî cha̍p-jī goe̍h, tī Goe̍h-kiû piáu-bīn ê A-pho-lô cha̍p-chhit hō thài-khong-jîn Harrison Schmitt kah Eugene Cernan su-iàu phah-piàⁿ siu-lí thàm-chhek-chhia ê kî-tiong chi̍t-ê thô͘-phè-á, chiah ū-hoat-tō͘ kā chhia-lián phùn–chhut-lâi eng-phōng-phōng ê thô͘-hún tòng–leh, bōe khì éng-hióng tio̍h in kah káu-khí-á.
Chit-tiuⁿ siòng-phìⁿ khòaⁿ-ē-tio̍h khì hō͘ thô͘-hún khàm-tiâu ê thàm-chhek-chhia chhia-lián kah thô͘-phè-á.
Thài-khong-jîn iōng pī-iōng tē-tô͘, giap-á, kah phú-sek ê tiān-hóe-pò͘ kā thô͘-phè-á pó͘–khí-lâi, si̍t-chāi sī chin khiáu ê chò-hoat.

## [KIP] Gue̍h-kiû ê sua-thôo kah Tiān-hué-pòo
Sī án-ná Gue̍h-kiû bīn-tíng tsiah-nī kāu thôo-hún?
Tī Tē-kiû, tsio̍h-thâu kíng-kuè hong kah tsuí ê hong-huà tsok-iōng liáu-āu, ē sán-sing sua-thôo.
Gue̍h-kiû ê li̍k-sú sī it-ti̍t khì hōo bî-ún-si̍k phàu-kik, kā pún-lâi ê giâm-tsio̍h piáu-bīn lòng kah sán-sing tsi̍t-tîng Gue̍h-kiû sua-thôo iah-sī piáu-giâm-sap-á.
M̄-koh tuì A-pho-lô thài-khong-jîn kah in ê siat-pī lâi-kóng, ing-ia sì-kè nǹg, koh sè-lia̍p, iū-koh iū-koh it-ti̍t-lâi, si̍t-tsāi sī ū-kàumâ-huân.
Gōo-tsa̍p tang tsîng ê it-kiú-tshit-jī nî tsa̍p-jī gue̍h, tī Gue̍h-kiû piáu-bīn ê A-pho-lô tsa̍p-tshit hō thài-khong-jîn Harrison Schmitt kah Eugene Cernan su-iàu phah-piànn siu-lí thàm-tshik-tshia ê kî-tiong tsi̍t-ê thôo-phè-á, tsiah ū-huat-tōo kā tshia-lián phùn–tshut-lâi ing-phōng-phōng ê thôo-hún tòng–leh, buē khì íng-hióng tio̍h in kah káu-khí-á.
Tsit-tiunn siòng-phìnn khuànn-ē-tio̍h khì hōo thôo-hún khàm-tiâu ê thàm-tshik-tshia tshia-lián kah thôo-phè-á.
Thài-khong-jîn iōng pī-iōng tē-tôo, giap-á, kah phú-sik ê tiān-hué-pòo kā thôo-phè-á póo–khí-lâi, si̍t-tsāi sī tsin khiáu ê tsò-huat.

## [English] Lunar Dust and Duct Tape
[Why is the Moon so dusty?][Why is the Moon so dusty?] On Earth, rocks are weathered by wind and water, creating soil and sand.
On the Moon, the history of constant micrometeorite bombardment has blasted away at the rocky surface creating a layer of powdery [lunar soil or regolith][lunar soil or regolith].
For the Apollo astronauts and their equipment, the pervasive, fine, [gritty dust][gritty dust] was definitely a problem.
[Fifty years ago, on the lunar surface][Fifty years ago, on the lunar surface] in December 1972, [Apollo 17 astronauts][Apollo 17 astronauts] Harrison Schmitt and Eugene Cernan needed to [repair one of their rover's fenders][repair one of their rover's fenders] in an effort to keep the [rooster tails of dust][rooster tails of dust] away from themselves and their gear.
This picture reveals the wheel and fender of their dust covered rover along with the ingenious application of spare maps, clamps, and a grey strip of "duct tape".

## 詞彙學習
|漢羅|POJ|KIP|華語|English|
|-|-|-|-|-|
| 電火布 | tiān-hóe-pò͘ | tiān-hué-pòo | 電線膠帶 | duct tape |
| 風化作用 | hong-hòa chok-iōng | hong-huà tsok-iōng | 風化作用 | weathering |
| 微隕石 | bî-ún-se̍k | bî-ún-si̍k | 微隕石 | micrometeorite |
| 砲擊 | phàu-kek | phàu-kik | 砲擊 | bombardment |
| 表岩屑仔 | piáu-giâm-sap-á | piáu-giâm-sap-á | 表岩屑 | regolith |
| 阿波羅太空人 | A-pho-lô thài-khong-jîn | A-pho-lô thài-khong-jîn | 阿波羅太空人 | the Apollo astronauts |
| 探測車 | thàm-chhek-chhia | thàm-tshek-tshia | 探測車 | rover |
| 塗帕仔 | thô͘-phè-á | thôo-phè-á | 擋泥板 | fender |
| 狗齒仔 | káu-khí-á | káu-khí-á | 齒輪 | gear |
| 備用地圖 | pī-iōng tē-tô͘ | pī-iōng tē-tôo | 備用地圖 | spare maps |
| 鋏仔 | giap-á | liû-hông | 夾子 | clamps |
| 殕色 | phú-sek | phú-sik | 灰色 | grey |

{{% /apod %}}
[An-Li Tsai]: mailto:thianbun.taigi@gmail.com
[TARA]: https://tara.tw

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[Why is the Moon so dusty?]:https://www.nasa.gov/sites/default/files/thumbnails/image/lunar_outpost_3a.jpg
[lunar soil or regolith]:https://en.wikipedia.org/wiki/Lunar_soil
[gritty dust]:https://www.nasa.gov/directorates/spacetech/spinoff/Measuring_Moon_Dust_to_Fight_Air_Pollution
[Fifty years ago, on the lunar surface]:https://www.nasa.gov/feature/50-years-ago-apollo-17-lands-at-taurus-littrow
[Apollo 17 astronauts]:https://www.nasa.gov/mission_pages/apollo/apollo-17
[repair one of their rover's fenders]:http://www.hq.nasa.gov/office/pao/History/alsj/a17/a17.outcam.html#1410956
[rooster tails of dust]:https://www.nasa.gov/sites/default/files/images/183731main_image_feature_881_ys_full.jpg

---
title: 金星 kah 太陽 ê 紫外光三重奏
date: 2025-03-16
publishdate: 2025-03-16T11:45:00+0800
tags: [free2share, 日食, 月球, 太陽, 金星, 相位, 母恆星, 掩星, 太陽動力學天文台, 金星凌日, 日冕洞, 相位]
hero: https://apod.nasa.gov/apod/fap/image/2203/SunVenusUv3_SdoDove_960_annotated.jpg
summary: 這是一个足特別 ê 日食。一般講來，是月球 kā 太陽閘著矣。毋閣 tī 2021 年 ê 時陣，是金星 kā 太陽閘著矣。
categories: [podcast]
vocals: [阿錕]
---

{{% apod %}}

- 原始文章：[Venus and the Triply Ultraviolet Sun](https://apod.nasa.gov/apod/ap250316.html)
- 影像來源：[NASA](https://www.nasa.gov/)/[SDO](https://sdo.gsfc.nasa.gov/) & the AIA, EVE, and HMI teams; _Digital Composition:_ [Peter L. Dove](http://www.flickr.com/photos/pldove/)
- 台文翻譯：[An-Li Tsai][An-Li Tsai] ([TARA][TARA])

{{< podcast "cmgzeukap00fm01xb1jn2ff9m" >}}

## [漢羅] 金星 kah 太陽 ê 紫外光三重奏
這是一个足特別 ê 日食。
一般講來，是 [月球][Earth's Moon] kā 太陽 [閘著][eclipses] 矣。
毋閣 tī 2021 年 ê 時陣，是 [金星][Venus] kā 太陽閘著矣。
這 to̍h kah 月球 kā 太陽閘著 ê [日食][solar eclipse] 現象仝款。
金星那綴太陽行到仝一條線，[伊 ê 相位][phase of Venus] 嘛愈變愈薄，變做 [月眉形][crescent t] ê。
落尾 in [對有齊齊][aligned]，金星 ê [相位][phase] to̍h 變做零矣。
這粒金星 [烏點][dark spot]，行過咱 ê 母恆星。
這个現象，技術上咱會當 kā 叫做 金星 ê [環食][annular eclipse]，是講伊外口有一輾足大輾 ê [火環][ring of fire]。
[這張相片][Pictured here] 是 tī 掩星彼陣翕 ê，內底 ê 三色太陽是 踅地球 ê [太陽動力學天文台][Solar Dynamics Observatory] tī [紫外光][ultraviolet light] 翕 ê。
相片正爿 ê 烏暗區是 [日冕洞][coronal hole]。
金星 to̍h 繼續踅，幾若點鐘了後，[一絲絲仔月眉形][slight crescent phase] ê 金星 to̍h 閣出現矣。
後一擺 ê [金星凌日][Venusian transit across the Sun]，會出現 tī [2117][2117] 年。

## [POJ] Kim-chhiⁿ kah Thài-iông ê Chí-gōa-kng Saⁿ-têng-chàu
Che sī chi̍t-ê chiok te̍k-pia̍t ê ji̍t-si̍t.
It-poaⁿ kóng--lâi, sī Goe̍h-kiû kā Thài-iông cha̍h-tio̍h ah.
M̄-koh tī 2021 nî ê sî-chūn, sī Kim-chhiⁿ kā Thài-iông cha̍h-tio̍h ah.
Che to̍h kah Goe̍h-kiû kā Thài-iông cha̍h-tio̍h ê ji̍t-si̍t hiān-siōng kāng-khoán.
Kim-chhiⁿ ná tòe Thài-iông kiâⁿ kàu kâng chi̍t-tiâu sòaⁿ, i ê siòng-ūi mā lú-piàn lú-po̍h, piàn chò goe̍h-bâi-hêng ê.
Lo̍h-bóe in tùi ū chiâu-chê, Kim-chhiⁿ ê siòng-ūi to̍h piàn-chò lêng ah.
Chit-lia̍p Kim-chhiⁿ o͘-tiám, kiâⁿ kòe lán ê bú hêng-chhiⁿ.
Chit-ê hiān-siōng, ki-su̍t siōng lán kā kiò-chò Kim-chhiⁿ ê khoân-si̍t, sī kóng i gōa-kháu ū chi̍t-lián chiok tōa-lián ê hóe-khoân.
Chit-tiuⁿ siòng-phìⁿ sī tī Am-chhiⁿ hit-chūn hip ê, lāi-té ê saⁿ-sek Thài-iông sī se̍h Tē-kiû ê Thài-iông Tōng-le̍k-ha̍k Thian-bûn-tâi tī chí-gōa-kng hip ê.
Siòng-phìⁿ chiàⁿ-pêng ê o͘-àm khu sī Ji̍t-bián-tong.
Kim-chhiⁿ to̍h kè-sio̍k se̍h, kúi-ā tiám-cheng liáu-āu, chi̍t-si-si-á goe̍h-bâi-hêng ê Kim-chhiⁿ to̍h koh chhut-hiān ah.
Āu chi̍t-pái ê Kim-chhiⁿ Lêng-ji̍t, ē chhut-hiān tī 2117 nî.


## [KIP] Kim-tshinn kah Thài-iông ê Tsí-guā-kng Sann-tîng-tsàu
Tse sī tsi̍t-ê tsiok ti̍k-pia̍t ê ji̍t-si̍t.
It-puann kóng--lâi, sī Gue̍h-kiû kā Thài-iông tsa̍h-tio̍h ah.
M̄-koh tī 2021 nî ê sî-tsūn, sī Kim-tshinn kā Thài-iông tsa̍h-tio̍h ah.
Tse to̍h kah Gue̍h-kiû kā Thài-iông tsa̍h-tio̍h ê ji̍t-si̍t hiān-siōng kāng-khuán.
Kim-tshinn ná tuè Thài-iông kiânn kàu kâng tsi̍t-tiâu suànn, i ê siòng-uī mā lú-piàn lú-po̍h, piàn tsò gue̍h-bâi-hîng ê.
Lo̍h-bué in tuì ū tsiâu-tsê, Kim-tshinn ê siòng-uī to̍h piàn-tsò lîng ah.
Tsit-lia̍p Kim-tshinn oo-tiám, kiânn kuè lán ê bú hîng-tshinn.
Tsit-ê hiān-siōng, ki-su̍t siōng lán kā kiò-tsò Kim-tshinn ê khuân-si̍t, sī kóng i guā-kháu ū tsi̍t-lián tsiok tuā-lián ê hué-khuân.
Tsit-tiunn siòng-phìnn sī tī Am-tshinn hit-tsūn hip ê, lāi-té ê sann-sik Thài-iông sī se̍h Tē-kiû ê Thài-iông Tōng-li̍k-ha̍k Thian-bûn-tâi tī tsí-guā-kng hip ê.
Siòng-phìnn tsiànn-pîng ê oo-àm khu sī Ji̍t-bián-tong.
Kim-tshinn to̍h kè-sio̍k se̍h, kuí-ā tiám-tsing liáu-āu, tsi̍t-si-si-á gue̍h-bâi-hîng ê Kim-tshinn to̍h koh tshut-hiān ah.
Āu tsi̍t-pái ê Kim-tshinn Lîng-ji̍t, ē tshut-hiān tī 2117 nî.

## [English] Venus and the Triply Ultraviolet Sun

This was a very unusual type of solar eclipse.
Typically, it is the [Earth's Moon][Earth's Moon] that [eclipses][eclipses] the Sun.
In 2012, though, the planet [Venus][Venus] took a turn.
Like a [solar eclipse][solar eclipse] by the Moon, the [phase of Venus][phase of Venus] became a continually thinner [crescent][crescent e] as Venus became increasingly better [aligned][aligned] with the Sun.
Eventually the alignment became perfect and the [phase][phase] of Venus dropped to zero.
The [dark spot][dark spot] of Venus crossed our parent star.
The situation could technically be labeled a Venusian [annular eclipse][annular eclipse] with an extraordinarily large [ring of fire][ring of fire].
[Pictured here][Pictured here] during the occultation, the Sun was imaged in three colors of [ultraviolet light][ultraviolet light] by the Earth-orbiting [Solar Dynamics Observatory][Solar Dynamics Observatory], with the dark region toward the right corresponding to a [coronal hole][coronal hole].
Hours later, as Venus continued in its orbit, a [slight crescent phase][slight crescent phase] appeared again.
The next [Venusian transit across the Sun][Venusian transit across the Sun] will occur in [2117][2117].

## 詞彙學習
|漢羅|POJ|KIP|華語|English|
|-|-|-|-|-|
| 三重奏 | saⁿ-têng-chàu | sann-tîng-tsàu | 三重奏 | Triply |
| 相位 | siòng-ūi | siòng-uī | 相位 | phase |
| 母恆星 | bú hêng-chhiⁿ | bú hîng-tshinn | 母恆星 | parent star |
| 掩星 | Am-chhiⁿ | Am-tshinn | 掩星 | occultation |
| 太陽動力學天文台 | Thài-iông Tōng-le̍k-ha̍k Thian-bûn-tâi | Thài-iông Tōng-li̍k-ha̍k Thian-bûn-tâi | 太陽動力學天文台 | the Solar Dynamics Observatory |
| 日冕洞 | Ji̍t-bián-tōng | Ji̍t-bián-tōng | 日冕洞 | coronal hole |
| 金星凌日 | Kim-chhiⁿ Lêng-ji̍t | Kim-tshinn Lîng-ji̍t | 金星凌日 | Venusian transit across the Sun |
| 月眉形 | goe̍h-bâi-hêng | gue̍h-bâi-hîng | 新月形 | crescent |
| 2117 年 | jī-it-it-chhit nî | jī-it-it-tshit nî | 2117 年 | 2117 |

{{% /apod %}}
[An-Li Tsai]: mailto:thianbun.taigi@gmail.com
[TARA]: https://tara.tw

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[Earth's Moon]:http://en.wikipedia.org/wiki/Moon
[eclipses]:http://xjubier.free.fr/en/site_pages/SolarEclipsesGoogleMaps.html
[Venus]:https://solarsystem.nasa.gov/planets/venus/in-depth/
[solar eclipse]:https://apod.nasa.gov/apod/ap121117.html
[phase of Venus]:http://astrosun2.astro.cornell.edu/academics/courses/astro201/venus_phase.htm
[crescent e]:https://apod.nasa.gov/apod/ap210725.html
[crescent t]:https://apod.tw/daily/20210725/
[aligned]:https://www.lifewithcats.tv/wp-content/uploads/2015/02/yhkjnmkjhgfdge.jpg
[phase]:https://apod.nasa.gov/apod/ap030810.html
[dark spot]:https://apod.nasa.gov/apod/ap120611.html
[annular eclipse]:https://www.nasa.gov/audience/forstudents/5-8/features/nasa-knows/what-is-an-eclipse-58
[ring of fire]:https://apod.nasa.gov/apod/ap200615.html
[Pictured here]:http://www.flickr.com/photos/pldove/7344307970/in/photostream/
[ultraviolet light]:https://science.nasa.gov/ems/10_ultravioletwaves
[Solar Dynamics Observatory]:https://sdo.gsfc.nasa.gov/
[coronal hole]:https://apod.nasa.gov/apod/ap100828.html
[slight crescent phase]:https://apod.nasa.gov/apod/ap130814.html
[Venusian transit across the Sun]:https://en.wikipedia.org/wiki/Transit_of_Venus#Past_and_future_transits
[2117]:https://en.wikipedia.org/wiki/22nd_century#Transits_and_occultations

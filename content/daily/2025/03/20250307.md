---
title: 行星形星雲 Abell 7
date: 2025-03-07
publishdate: 2025-03-07T11:45:00+0800
tags: [行星形星雲, Abell 7, 獵戶座, 天兔座, 狹頻, 濾鏡, 直徑, 恆星演化, 白矮星, 水素, 酸素, 發射線]
hero: https://apod.nasa.gov/apod/image/2503/Abell7_VChander1024.jpg
summary: 行星形星雲 Abell 7 毋是蓋光，伊離咱有 1800  光年遠，tī 獵戶座南方 ê 兔仔星座，天兔座內底。
categories: [podcast]
vocals: [阿錕]
---

{{% apod %}}

- 原始文章：[Planetary Nebula Abell 7](https://apod.nasa.gov/apod/ap250307.html)
- 影像來源 kah [版權][copyright]：[Vikas Chander](https://www.instagram.com/vikaschanderastrophotography/)
- 台文翻譯：[An-Li Tsai][An-Li Tsai] ([TARA][TARA])

{{< podcast "cmgy047dm000g01xfhwjlg5m6" >}}

## [漢羅] 行星形星雲 Abell 7
行星形星雲 Abell 7 毋是蓋光，伊離咱有 1800 光年遠，tī 獵戶座南方 ê [兔仔星座，天兔座][Lepus, The Hare] 內底。
Abell 7 是 [這張深空望遠鏡影像][this deep telescopic image] ê 主角，伊 ê 邊仔有銀河內底 ê 恆星，視線方向有遙遠 ê 背景星系。
伊 ê 結構是一个 [簡單][generally] ê 圓球形，直徑差不多是 8 光年闊。
是講，圓球內底美麗複雜 ê 細節，愛用 [狹頻][narrowband] 濾鏡才看會著。
咱 kā 水素發射線用紅色表示，kā 酸素發射線用青色 kah 藍色表示，按呢會當予 Abell 7 看起來有一个較自然 ê 形體。
若無，伊實在是傷暗矣，煞 [看][by eye] 袂著。
[行星形星雲][planetary nebula] 是恆星演化到上尾，一个足短 ê 階段。
咱 ê 太陽閣過 50 億 [年了後][years hence]，嘛會變做按呢。
Tī 行星形星雲 ê 中心，會有一粒像太陽這款 ê 恆星，kā 伊 ê 外層大氣捒出去。
咱估計講，行星形星雲 Abell 7 應該有 2 萬歲矣。
伊 ê 中心恆星就是相片中央彼粒 [較暗 ê 白矮星][fading white dwarf]，差不多有 100 億歲矣。

## [POJ] Kiâⁿ-chhiⁿ-hêng seng-hûn Abell 7
Kiâⁿ-chhiⁿ-hêng seng-hûn Abell 7 m̄-sī kài kng, i lī lán ū 1800 kng-nî hn̄g, tī La̍h-hō͘-chō lâm-hong ê thò͘-á seng-chō, Thian-thò͘-chō lāi-té.
Abell 7 sī chit tiuⁿ chhim-khong bōng-oán-kiàⁿ iáⁿ-siōng ê chú-kak, i ê piⁿ-á ū Gîn-hô lāi-té ê hêng-chhiⁿ, sī-sòaⁿ-hong-hiòng ū iâu-oán ê pōe-kéng seng-hē.
I ê kiat-kò͘ sī chi̍t ê kán-tan ê iⁿ-kiû-hêng, ti̍t-kèng chha-put-to sī 8 kng-nî khoah.
Sī kóng, iⁿ-kiû-hêng lāi-té bí-lē ho̍k-cha̍p ê sè-chiat, ài iōng e̍h-pîn lū-kiàⁿ chiah khòaⁿ-ē-tio̍h.
Lán kā chúi-sò͘ hoat-siā-sòaⁿ iōng âng-sek lâi piáu-sī, kā sàng-sò͘ hoat-siā-sòaⁿ iōng chhiⁿ-sek kah nâ-sek piáu-sī, án-ni ē-tàng hō͘ Abell 7 khòaⁿ--khí-lâi ū chi̍t ê khah chū-jiân ê hêng-thé.
Nā bô, i si̍t-chāi sī siūⁿ àm ah, soah khòaⁿ bē-tio̍h.
Kiâⁿ-chhiⁿ-hêng seng-hûn sī hêng-chhiⁿ ián-hòa kàu siōng bōe, chi̍t ê chiok té ê kai-tōaⁿ.
Lán ê Thài-iông koh kòe 50 ek nî liáu-āu, mā ē piàn-chò án-ni.
Tī kiâⁿ-chhiⁿ-hêng seng-hûn ê tiong-sim, ē ū chi̍t lia̍p chhiūⁿ Thài-iông chit khoán ê hêng-chhiⁿ, kā i ê gōa-chân tōa-khì sak--chhut-khì.
Lán kó͘-kè kóng, kiâⁿ-chhiⁿ-hêng seng-hûn Abell 7 èng-kai ū 2 bān hòe ah.
I ê tiong-sim hêng-chhiⁿ tō-sī siòng-phìⁿ tiong-ng hit lia̍p khah àm ê pe̍h-é-chhiⁿ, chha-put-to ū 100 ek hòe ah.

## [KIP] Kiânn-tshinn-hîng sing-hûn Abell 7
Kiânn-tshinn-hîng sing-hûn Abell 7 m̄-sī kài kng, i lī lán ū 1800 kng-nî hn̄g, tī La̍h-hōo-tsō lâm-hong ê thòo-á sing-tsō, Thian-thòo-tsō lāi-té.
Abell 7 sī tsit tiunn tshim-khong bōng-uán-kiànn iánn-siōng ê tsú-kak, i ê pinn-á ū Gîn-hô lāi-té ê hîng-tshinn, sī-suànn-hong-hiòng ū iâu-uán ê puē-kíng sing-hē.
I ê kiat-kòo sī tsi̍t ê kán-tan ê inn-kiû-hîng, ti̍t-kìng tsha-put-to sī 8 kng-nî khuah.
Sī kóng, inn-kiû-hîng lāi-té bí-lē ho̍k-tsa̍p ê sè-tsiat, ài iōng e̍h-pîn lū-kiànn tsiah khuànn-ē-tio̍h.
Lán kā tsuí-sòo huat-siā-suànn iōng âng-sik lâi piáu-sī, kā sàng-sòo huat-siā-suànn iōng tshinn-sik kah nâ-sik piáu-sī, án-ni ē-tàng hōo Abell 7 khuànn--khí-lâi ū tsi̍t ê khah tsū-jiân ê hîng-thé.
Nā bô, i si̍t-tsāi sī siūnn àm ah, suah khuànn bē-tio̍h.
Kiânn-tshinn-hîng sing-hûn sī hîng-tshinn ián-huà kàu siōng buē, tsi̍t ê tsiok té ê kai-tuānn.
Lán ê Thài-iông koh kuè 50 ik nî liáu-āu, mā ē piàn-tsò án-ni.
Tī kiânn-tshinn-hîng sing-hûn ê tiong-sim, ē ū tsi̍t lia̍p tshiūnn Thài-iông tsit khuán ê hîng-tshinn, kā i ê guā-tsân tuā-khì sak--tshut-khì.
Lán kóo-kè kóng, kiânn-tshinn-hîng sing-hûn Abell 7 ìng-kai ū 2 bān huè ah.
I ê tiong-sim hîng-tshinn tō-sī siòng-phìnn tiong-ng hit lia̍p khah àm ê pe̍h-é-tshinn, tsha-put-to ū 100 ik huè ah.

## [English] Planetary Nebula Abell 7
Very faint planetary nebula Abell 7 is some 1,800 light-years distant, just south of Orion in planet Earth's skies in the constellation [Lepus, The Hare][Lepus, The Hare].
Surrounded by Milky Way stars and near the line-of-sight to distant background galaxies, its [generally][generally] simple spherical shape, about 8 light-years in diameter, is outlined in [this deep telescopic image][this deep telescopic image].
Within its confines are beautiful, more complex details enhanced by the use of [narrowband][narrowband] filters.
Emission from hydrogen is shown in reddish hues with oxygen emission mapped to green and blue colors, giving Abell 7 a natural appearance that would otherwise be much too faint to be appreciated [by eye][by eye].
A [planetary nebula][planetary nebula] represents a very brief final phase in stellar evolution that our own Sun will experience 5 billion [years hence][years hence], as the nebula's central, once sun-like star shrugs off its outer layers.
Abell 7 itself is estimated to be 20,000 years old.
Its central star is seen here as a [fading white dwarf][fading white dwarf] some 10 billion years old.

## 詞彙學習
|漢羅|POJ|KIP|華語|English|
|-|-|-|-|-|
| 行星形星雲 | kiâⁿ-chhiⁿ-hêng seng-hûn | kiânn-tshinn-hîng sing-hûn | 行星狀星雲 | planetary nebula |
| Abell 7 | Abell chhit | Abell tshit | Abell 7 | Abell 7 |
| 獵戶座 | La̍h-hō͘-chō | La̍h-hōo-tsō | 獵戶座 | Orion |
| 天兔座 | Thian-thò͘-chō | Thian-thòo-tsō | 天兔座 | Lepus |
| 狹頻 | e̍h-pîn | e̍h-pîn | 狹頻 | narrowband |
| 濾鏡 | lū-kiàⁿ | lū-kiànn | 濾鏡 | filter |
| 恆星演化 | hêng-chhiⁿ ián-hòa | hîng-tshinn ián-huà | 恆星演化 | stellar evolution |
| 白矮星 | pe̍h-é-chhiⁿ | pe̍h-é-tshinn | 白矮星 | white dwarf |
| 視線方向 | sī-sòaⁿ-hong-hiòng | sī-suànn-hong-hiòng | 視線方向 | line-of-sight |
| 直徑 | ti̍t-kèng | ti̍t-kìng | 直徑 | diameter |
| 水素 | chúi-sò͘ | tsuí-sòo | 氫 | hydrogen |
| 酸素 | sǹg-sò͘ | sǹg-sòo | 氧 | oxygen |
| 酸素 | sàng-sò͘ | sàng-sòo | 氧 | oxygen |
| 發射線 | hoat-siā-sòaⁿ | huat-siā-suànn | 發射線 | emission |

{{% /apod %}}
[An-Li Tsai]: mailto:thianbun.taigi@gmail.com
[TARA]: https://tara.tw

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[Lepus, The Hare]:http://www.allthesky.com/constellations/big/lepus28vm-b.jpg
[generally]:http://arxiv.org/abs/1210.6226
[this deep telescopic image]:http://www.waid-observatory.com/abell-7-2022-02-20-HOO.html
[narrowband]:https://apod.nasa.gov/apod/ap111013.html
[by eye]:https://apod.nasa.gov/apod/ap100506.html
[planetary nebula]:http://en.wikipedia.org/wiki/Planetary_nebula
[years hence]:http://www.futuretimeline.net/beyond.htm
[fading white dwarf]:https://www.nasa.gov/feature/goddard/2019/citizen-scientist-finds-ancient-white-dwarf-star-encircled-by-puzzling-rings

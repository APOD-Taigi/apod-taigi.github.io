---
title: 雷神 Thor ê 頭盔
date: 2025-03-17
publishdate: 2025-03-17T11:45:00+0800
tags: [雷神 Thor, Wolf-Rayet 星, NGC 2359, 巨恆星, 超新星, 星雲, 雲絲, 星際氣泡, 狹頻, 寬頻, 濾片, 闊頻, 頭盔, 大犬座]
hero: https://apod.nasa.gov/apod/image/2503/ThorHelmet_Hopkins_960.jpg
summary: 咱一般攏 kā NGC 2359 叫做 雷神 Thor ê 頭盔。伊是一个帽仔形 ê 宇宙雲，閣有兩支翅股。
---

{{% apod %}}

- 原始文章：[Thor's Helmet](https://apod.nasa.gov/apod/ap250317.html)
- 影像來源 kah 版權：Brian Hopkins ([East Coast Astronomer](https://www.astrobin.com/users/MLN_FLCN/))
- 台文翻譯：[An-Li Tsai][An-Li Tsai] ([TARA][TARA])

## [漢羅] 雷神 Thor ê 頭盔
雷神 Thor 毋若有 [專門 ê 日子][his own day]（拜四），嘛是天堂 ê 頭盔。
咱一般攏 kā [NGC 2359][NGC 2359] 叫做 雷神 Thor ê 頭盔。
伊是一个帽仔形 ê 宇宙雲，閣有兩支翼股。
雷神 Thor ê 頭盔有 30 光年闊，tùi [北歐神][Norse god] 來講嘛是有夠大 ê。
實際上，這个宇宙崁蓋較成是一个 [星際氣泡][an interstellar bubble]，是去予氣泡中心一粒明亮、大質量恆星 ê 高速恆星風吹出來 ê。
中心恆星是 [Wolf-Rayet 星][Wolf-Rayet star]，伊是 [足燒 ê 巨恆星][hot giant]，是 [超新星][supernova] 前期足短 ê [演化][evolution] 階段。
NGC 2359 [離][is located] 咱有 15000 光年遠，to̍h tī [大犬][Great Overdog] 座 ê 方向。
這張 [遮爾清楚 ê 影像][remarkably sharp image] 是濫幾若款無仝 ê 觀測資料，有闊頻 kah [狹頻][narrowband filters] 濾片 ê 資料。
內底毋若有 [一般看著][natural looking] ê 影像，嘛有 [星雲][the nebula's] 雲絲 ê 清楚結構。
雷神 Thor ê 頭盔 [中心 ê 恆星][star in the center]，閣紲落來幾若千年了後，應該會 [爆炸][explode]，變做壯觀 ê [超新星][supernova sometime]。

## [POJ] Lûi-sîn Thor ê thâu-khoe
Lûi-sîn Thor m̄-nā ū choan-mn̂g ê ji̍t-chí (pài-sì), mā sī thian-tông ê thâu-khoe.
Lán it-poaⁿ lóng kā NGC jī-sam-ngó͘-kiú kiò-chò Lûi-sîn Thor ê thâu-khoe.
I sī chi̍t-ê bō-á-hêng ê ú-tiū-hûn, koh ū nn̄g-ki si̍t-kó͘.
Lûi-sîn Thor ê thâu-khoe ū saⁿ-cha̍p kng-nî khoah, tùi pak-au-sîn lâi-kóng mā-sī ū-kàu tōa ê.
Si̍t-chè-siōng, chit-ê ú-tiū khàm-kòa khah-sêng sī chi̍t-ê seng-chè-khì-phàu, sī khì hō͘ khì-phàu tiong-sim chi̍t-lia̍p bêng-liōng, tōa-chit-liōng hêng-chhiⁿ ê ko-sok hêng-chhiⁿ-hong chhoe--chhut-lâi ê.
Tiong-sim hêng-chhiⁿ sī Wolf-Rayet chhiⁿ, i sī chiok-sio ê kū-hêng-chhiⁿ, sī chhiau-sin-seng chiân-kî chiok-té ê ián-hòa kai-tōaⁿ.
NGC jī-sam-ngó͘-kiú lî lán ū chi̍t-bān-gō͘-chheng kng-nî hn̄g, to̍h tī Tōa-khián-chō ê hong-hiòng.
Chit-tiuⁿ chiah-nī chheng-chhó͘ ê iáⁿ-siōng sī lām kúi-ā-khoán bô-kâng ê koan-chhek chu-liāu, ū khoah-pîn kah e̍h-pîn lī-phìⁿ ê chu-liāu.
Lāi-té m̄-nā ū it-poaⁿ khòaⁿ-tio̍h ê iáⁿ-siōng, mā ū seng-hûn hûn-si ê chheng-chhó͘ kiat-kò͘.
Lûi-sîn Thor ê thâu-khoe tiong-sim ê hêng-chhiⁿ, koh sòa-lo̍h-lâi kúi-ā chheng-nî liáu-āu, eng-kai ē po̍k-chà, piàn-chò chòng-koan ê chhiau-sin-seng.

## [KIP] Luî-sîn Thor ê thâu-khue
Luî-sîn Thor m̄-nā ū tsuan-mn̂g ê ji̍t-tsí (pài-sì), mā sī thian-tông ê thâu-khue.
Lán it-puann lóng kā NGC jī-sam-ngóo-kiú kiò-tsò Luî-sîn Thor ê thâu-khue.
I sī tsi̍t-ê bō-á-hîng ê ú-tiū-hûn, koh ū nn̄g-ki si̍t-kóo.
Luî-sîn Thor ê thâu-khue ū sann-tsa̍p kng-nî khuah, tuì pak-au-sîn lâi-kóng mā-sī ū-kàu tuā ê.
Si̍t-tsè-siōng, tsit-ê ú-tiū khàm-kuà khah-sîng sī tsi̍t-ê sing-tsè-khì-phàu, sī khì hōo khì-phàu tiong-sim tsi̍t-lia̍p bîng-liōng, tuā-tsit-liōng hîng-tshinn ê ko-sok hîng-tshinn-hong tshue--tshut-lâi ê.
Tiong-sim hîng-tshinn sī Wolf-Rayet tshinn, i sī tsiok-sio ê kū-hîng-tshinn, sī tshiau-sin-sing tsiân-kî tsiok-té ê ián-huà kai-tuānn.
NGC jī-sam-ngóo-kiú lî lán ū tsi̍t-bān-gōo-tshing kng-nî hn̄g, to̍h tī Tuā-khián-tsō ê hong-hiòng.
Tsit-tiunn tsiah-nī tshing-tshóo ê iánn-siōng sī lām kuí-ā-khuán bô-kâng ê kuan-tshik tsu-liāu, ū khuah-pîn kah e̍h-pîn lī-phìnn ê tsu-liāu.
Lāi-té m̄-nā ū it-puann khuànn-tio̍h ê iánn-siōng, mā ū sing-hûn hûn-si ê tshing-tshóo kiat-kòo.
Luî-sîn Thor ê thâu-khue tiong-sim ê hîng-tshinn, koh suà-lo̍h-lâi kuí-ā tshing-nî liáu-āu, ing-kai ē po̍k-tsà, piàn-tsò tsòng-kuan ê tshiau-sin-sing.

## [English] Thor's Helmet
Thor not only has [his own day][his own day] (Thursday), but a helmet in the heavens.
Popularly called Thor's Helmet, [NGC 2359][NGC 2359] is a hat-shaped cosmic cloud with wing-like appendages.
Heroically sized even for a [Norse god][Norse god], Thor's Helmet is about 30 light-years across.
In fact, the cosmic head-covering is more like [an interstellar bubble][an interstellar bubble], blown with a fast wind from the bright, massive star near the bubble's center.
Known as a [Wolf-Rayet star][Wolf-Rayet star], the central star is an extremely [hot giant][hot giant] thought to be in a brief, pre-[supernova][supernova] stage of [evolution][evolution].
NGC 2359 [is located][is located] about 15,000 [light-years][light-years] away toward the constellation of the [Great Overdog][Great Overdog].
This [remarkably sharp image][remarkably sharp image] is a mixed cocktail of data from [narrowband filters][narrowband filters], capturing not only [natural looking][natural looking] stars but details of [the nebula's][the nebula's] filamentary structures.
The [star in the center][star in the center] of Thor's Helmet is expected to [explode][explode] in a spectacular [supernova sometime][supernova sometime] within the next few thousand years.

## 詞彙學習
|漢羅|POJ|KIP|華語|English|
|-|-|-|-|-|
| 雷神 Thor | Lûi-sîn Thor | Luî-sîn Thor | 雷神索爾 | Thor |
| 頭盔 | thâu-khoe | thâu-khue | 頭盔 | helmet |
| 翼股 | si̍t-kó͘ | si̍t-kóo | 翅膀 | wing |
| 超新星 | chhiau-sin-seng | tshiau-sin-seng | 超新星 | supernova |
| 寬頻 | khoan-pîn | khuan-pîn | 寬頻 | broadband |
| 闊頻 | khoah-pîn | khuah-pîn | 寬頻 | broadband |
| 狹頻 | e̍h-pîn | e̍h-pîn | 窄頻 | narrowband |
| 濾片 | lī-phìⁿ | lī-phìnn | 濾片 | filter |
| 大犬座 | Tōa-khián-chō | Tuā-khián-tsō | 大犬座 | the constellation of the Great Overdog |
| 雲絲 | hûn-si | hûn-si | 雲絲 | filament |
| 星際氣泡 | seng-chè-khì-phàu | seng-tsè-khì-phàu | 星際氣泡 | an interstellar bubble |
| 巨恆星 | kū-hêng-chhiⁿ | kū-hîng-tshinn | 巨星 | giant |

{{% /apod %}}
[An-Li Tsai]: mailto:thianbun.taigi@gmail.com
[TARA]: https://tara.tw

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[his own day]:https://en.wikipedia.org/wiki/Thursday#Thor's_day
[NGC 2359]:https://en.wikipedia.org/wiki/NGC_2359
[Norse god]:https://en.wikipedia.org/wiki/Thor
[an interstellar bubble]:https://apod.nasa.gov/apod/ap180419.html
[Wolf-Rayet star]:https://astrobiology.nasa.gov/news/a-wolf-rayet-bubble-and-the-early-solar-system/
[hot giant]:https://apod.nasa.gov/apod/ap200308.html
[supernova]:https://apod.nasa.gov/apod/ap050910.html
[evolution]:https://www.jpl.nasa.gov/infographics/stellar-evolution
[is located]:https://apod.nasa.gov/apod/ap100319.html
[light-years]:https://spaceplace.nasa.gov/light-year/
[Great Overdog]:https://webhome.phy.duke.edu/~hsg/134/poems/frost-canis-major.txt
[remarkably sharp image]:https://www.astrobin.com/jx49cy/0/
[narrowband filters]:https://astrobackyard.com/narrowband-imaging/
[natural looking]:https://images-na.ssl-images-amazon.com/images/I/81Nf3-uFj0L.__AC_SY445_SX342_QL70_FMwebp_.jpg
[the nebula's]:https://iopscience.iop.org/1538-3881/118/2/948
[star in the center]:https://en.wikipedia.org/wiki/WR_7
[explode]:https://youtu.be/i_PCaRn2xoE
[supernova sometime]:https://en.wikipedia.org/wiki/Wolf%E2%80%93Rayet_star#Supernovae


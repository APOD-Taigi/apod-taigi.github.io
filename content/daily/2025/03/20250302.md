---
title: 有光有聲 ê 哈伯深空視場
date: 2025-03-02
publishdate: 2025-03-02T11:45:00+0800
tags: [free2share, HUDF, 哈伯深空視場, 聲音譜, 聲波距離, 哈伯太空望遠鏡]
summary: 你敢捌聽過哈伯深空視場？毋管你捌抑是毋捌，你可能毋捌聽過這款 ê。請你 tī 這幅影像面頂徙動你 ê 滑鼠，來聽看覓 leh！
---
{{% iframe "https://apod.nasa.gov/apod/image/1803/AstroSoM/hudf.html" "790px" %}}

{{% apod %}}

- 原始文章：[The Hubble Ultra Deep Field in Light and Sound](https://apod.nasa.gov/apod/ap250302.html)
- 影像來源：[NASA](https://www.nasa.gov/), [ESA](https://www.esa.int/), [Hubble](https://science.nasa.gov/mission/hubble/); 聲音化：[G. Salvesen](https://www.colorado.edu/aps/greg-salvesen); 資料：[M. Rafelski et al.](https://ui.adsabs.harvard.edu/abs/2015AJ....150...31R/abstract)
- 注意：有一寡瀏覽器可能會無聲，請用 chrome 試看覓 leh，聲音 load 入來愛等一時仔（一分鐘以上），你徙動滑鼠 ê 時陣才會有鋼琴聲出現。若是真正看無，會當去 [NASA 網站]() 看。
- 台文翻譯：[An-Li Tsai][An-Li Tsai] ([TARA][TARA])

## [漢羅] 有光有聲 ê 哈伯深空視場
你敢捌聽過哈伯深空視場？
毋管你捌抑是毋捌，你可能毋捌 [聽過這款 ê][heard about it like this]。
請你 tī 這幅影像面頂徙動你 ê 滑鼠，來聽看覓 leh！
[哈伯深空視場][Hubble Ultra-Deep Field] (HUDF) 是 2003 到 2004 年開創 ê，是用 [哈伯太空望遠鏡][Hubble Space Telescope] tùi 一个看起來啥物攏無 ê 太空區域長時間感光。
按呢 to̍h 會當看著 tī 這內底遙遠、[暗淡 ê 星系][faint galaxies]。
[HUDF][HUDF 1] 是上有名 ê 一个天文影像之一，tī 遮咱用一个較活潑 ê 方式，聲波距離，來展示予逐家看。
你 kā 滑鼠徙到一个星系，伊 to̍h 會展示 [訊息][note] 予你看，內底有伊大概 ê 紅移。
因為 [紅移][redshift] 會 kā 光 ê 頻率徙到較紅 ê [光譜][spectrum of light] 彼爿去，tī 遮 咱 to̍h 用 kā 音調徙到較低 ê [聲音譜][spectrum of sound] 彼爿來表示。
愈遠 ê 星系，伊 ê [宇宙紅移][cosmological redshift] to̍h 愈大（to̍h 算講伊看起來是藍色 ê），伊 ê 音調彈--起來 to̍h 會愈低。
[HUDF][HUDF 2] 內底 ê 星系，平均距離是 106 億 [光年][light years] 遠，聽--起來是 [升 F 調][F#]。
按呢 tī 遮，你會當揣著 [上遠 ê 星系][most distant galaxy] 是佗一个？


## [POJ] Ū kng ū siaⁿ ê Ha-peh chhim-khong sī-tiûⁿ
Lí kám bat thiaⁿ-kòe Ha-peh chhim-khong sī-tiûⁿ?
M̄-koán lí bat iah-sī m̄-bat, lí khó-lêng m̄-bat thiaⁿ-kòe chit-khoán ê.
Chhiáⁿ lí tī chit-pak iáⁿ-siōng bīn-téng sóa-tāng lí ê ku̍t-chhí, lâi thiaⁿ-khòaⁿ-māi leh!
Ha-peh chhim-khong sī-tiûⁿ (HUDF) sī jī-khòng-khòng-sam kàu jī-khòng-khòng-sù nî khai-chhòng ê, sī iōng Ha-peh thài-khong bōng-oán-kiàⁿ tùi chi̍t-ê khòaⁿ--khí-lâi siáⁿ-mih lóng-bô ê thài-khong khu-he̍k tn̂g-sî-kan kám-kng.
Án-ne to̍h ē-tàng khòaⁿ-tio̍h tī chit lāi-té iâu-oán, àm-tām ê seng-hē.
HUDF sī siōng ū-miâ ê chi̍t-ê thian-bûn iáⁿ-siōng chi-it, tī chiah lán iōng chi̍t-ê khah oa̍h-phoat ê hong-sek, siaⁿ-pho kū-lî, lâi tiān-sī hō͘ ta̍k-ke khòaⁿ.
Lí kā ku̍t-chhí soa-kàu chi̍t-ê seng-hē, i to̍h ē tiān-sī sìn-sit hō͘ lí khòaⁿ, lāi-té ū i tāi-khài ê ang-î.
In-ūi ang-î ē kā kng ê pîn-lu̍t sóa-kàu khah-âng ê kng-phó͘ hit-pêng khì, tī chiah lán to̍h iōng kā im-tiāu sóa-kàu khah-kē ê siaⁿ-im-phó͘ hit-pêng lâi piáu-sī.
Lú-hn̄g ê seng-hē, i ê ú-tiū ang-î to̍h lú-tōa (to̍h-sǹg-kóng i khòaⁿ--khí-lâi sī nâ-sek ê), i ê im-tiāu tôaⁿ--khí-lâi to̍h ē khah-kē.
HUDF lāi-té ê seng-hē, pêng-kun kū-lî sī chi̍t-pah-khòng-la̍k e̍k kng-nî hn̄g, thiaⁿ--khí-lâi sī seng-F-tiāu.
Án-ni tī chiah, lí ē-tàng chhōe-tio̍h siōng-hn̄g ê seng-hē sī tó-chi̍t-ê?

## [KIP] Ū kng ū siann ê Ha-peh tshim-khong sī-tiûnn
Lí kám bat thiann-kuè Ha-peh tshim-khong sī-tiûnn?
M̄-kuán lí bat iah-sī m̄-bat, lí khó-lîng m̄-bat thiann-kuè tsit-khuán ê.
Tshiánn lí tī tsit-pak iánn-siōng bīn-tíng suá-tāng lí ê ku̍t-tshí, lâi thiann-khuànn-māi leh!
Ha-peh tshim-khong sī-tiûnn (HUDF) sī jī-khòng-khòng-sam kàu jī-khòng-khòng-sù nî khai-tshòng ê, sī iōng Ha-peh thài-khong bōng-uán-kiànn tuì tsi̍t-ê khuànn-khí-lâi siánn-mih lóng-bô ê thài-khong khu-hi̍k tn̂g-sî-kan kám-kng.
Án-ne to̍h ē-tàng khuànn-tio̍h tī tsit lāi-té iâu-uán, àm-tām ê sing-hē.
HUDF sī siōng ū-miâ ê tsi̍t-ê thian-bûn iánn-siōng tsi-it, tī tsiah lán iōng tsi̍t-ê khah ua̍h-phuat ê hong-sik, siann-pho kū-lî, lâi tiān-sī hōo ta̍k-ke khuànn.
Lí kā ku̍t-tshí sua-kàu tsi̍t-ê sing-hē, i to̍h ē tiān-sī sìn-sit hōo lí khuànn, lāi-té ū i tāi-khài ê ang-î.
In-uī ang-î ē kā kng ê pîn-lu̍t suá-kàu khah-âng ê kng-phóo hit-pîng khì, tī tsiah lán to̍h iōng kā im-tiāu suá-kàu khah-kē ê siann-im-phóo hit-pîng lâi piáu-sī.
Lú-hn̄g ê sing-hē, i ê ú-tiū ang-î to̍h lú-tuā (to̍h-sǹg-kóng i khuànn-khí-lâi sī nâ-sik ê), i ê im-tiāu tuânn--khí-lâi to̍h ē khah-kē.
HUDF lāi-té ê sing-hē, pîng-kun kū-lî sī tsi̍t-pah-khòng-la̍k i̍k kng-nî hn̄g, thiann--khí-lâi sī sing-F-tiāu.
Án-ni tī tsiah, lí ē-tàng tshuē-tio̍h siōng-hn̄g ê sing-hē sī tó-tsi̍t-ê?

## [English] The Hubble Ultra Deep Field in Light and Sound
Have you heard about the Hubble Ultra-Deep Field?
Either way, you've likely not [heard about it like this][heard about it like this] -- please run your cursor over the featured image and listen!
The [Hubble Ultra-Deep Field][Hubble Ultra-Deep Field] (HUDF) was created in 2003-2004 with the [Hubble Space Telescope][Hubble Space Telescope] staring for a long time toward near-empty space so that distant, [faint galaxies][faint galaxies] would become visible.
One of the most famous images in astronomy, the [HUDF][HUDF 1] is featured here in a vibrant way -- with sonified distances.
Pointing to a galaxy will play a [note][note] that indicates its approximate redshift.
Because [redshift][redshift]s shift light toward the red end of the [spectrum of light][spectrum of light], they are depicted here by a shift of tone toward the low end of the [spectrum of sound][spectrum of sound].
The further the galaxy, the greater its [cosmological redshift][cosmological redshift] (even if it appears blue), and the lower the tone that will be played.
The average galaxy in the [HUDF][HUDF 2] is about 10.6 billion [light years][light years] away and sounds like an [F#][F#].
What's the [most distant galaxy][most distant galaxy] you can find?



## 詞彙學習
|漢羅|POJ|KIP|華語|English|
|-|-|-|-|-|
| 哈伯深空視場 | Ha-peh chhim-khong sī-tiûⁿ | Ha-peh tshim-khong sī-tiûnn | 哈伯深空視場 | Hubble Ultra-Deep Field (HUDF) |
| 聲波距離 | siaⁿ-pho kū-lî | siann-pho kū-lî | 聲波距離 | sonified distances |
| 宇宙紅移 | ú-tiū ang-î | ú-tiū ang-î | 宇宙紅移 | cosmological redshift |
| 滑鼠 | ku̍t-chhí | ku̍t-tshí | 滑鼠 | mouse |

{{% /apod %}}
[An-Li Tsai]: mailto:thianbun.taigi@gmail.com
[TARA]: https://tara.tw

[copyright]: https://apod.nasa.gov/apod/fap/lib/about_apod.html#srapply
[License3]: https://creativecommons.org/licenses/by-nc-nd/3.0/
[License2]:https://creativecommons.org/licenses/by-nc-nd/2.0/

[heard about it like this]:https://i.pinimg.com/564x/33/63/f6/3363f6be8a0b534cd852395723dd6700.jpg
[Hubble Ultra-Deep Field]:https://en.wikipedia.org/wiki/Hubble_Ultra-Deep_Field
[Hubble Space Telescope]:https://www.nasa.gov/mission_pages/hubble/story/index.html
[faint galaxies]:https://esahubble.org/science/deep_fields/
[HUDF 1]:https://apod.nasa.gov/apod/ap040309.html
[note]:https://en.wikipedia.org/wiki/Musical_note
[redshift]:https://www.youtube.com/watch?v=8U4O8XB14tg
[spectrum of light]:https://science.nasa.gov/ems/01_intro
[spectrum of sound]:http://newt.phys.unsw.edu.au/jw/sound.spectrum.html
[cosmological redshift]:https://apod.nasa.gov/apod/ap130408.html
[HUDF 2]:https://apod.nasa.gov/apod/ap200726.html
[light years]:https://chandra.harvard.edu/photo/cosmic_distance.html
[F#]:https://en.wikipedia.org/wiki/Piano_key_frequencies
[most distant galaxy]:http://asterisk.apod.com/discuss_apod.php?date=210802

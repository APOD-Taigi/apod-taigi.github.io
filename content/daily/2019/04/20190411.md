---
title: 第一个烏洞視平線規模 ê 影像
date: 2019-04-11
tags: [烏洞, 事件視平線, EHT, M87, 銀河, 電波望遠鏡, 重力理論, 愛因斯坦, 重力透鏡]
hero: https://apod.nasa.gov/apod/image/1904/M87bh_EHT_960.jpg
summary: 烏洞看起來是啥物款 ê？為著欲揣著這个答案，全球 ê 電波望遠鏡用協調觀測技術，來觀測這个目前咱所知影 ê 烏洞內底，上大 ê 事件視平線。烏洞本身是干焦烏爾爾。
---

{{% apod %}}

- 原始文章：[First Horizon-Scale Image of a Black Hole](https://apod.nasa.gov/apod/ap190411.html)
- 影像提供：[Event Horizon Telescope][Event Horizon Telescope] [Collaboration][Collaboration]
- 台文翻譯：[An-Li Tsai](mailto:thianbun.taigi@gmail.com) ([NCU](https://www.astro.ncu.edu.tw))

## [漢羅] 第一个烏洞視平線規模 ê 影像

烏洞看起來是啥物款 ê？
為著欲揣著這个答案，[全球][around the Earth] ê [電波望遠鏡][radio telescopes] 用協調觀測技術，來觀測這个目前咱所知影 ê [烏洞][black holes] 內底，上大 ê [事件視平線][event horizon]。
烏洞本身是干焦 [烏][black] 爾爾。
毋閣這款食袂停 ê 怪獸，外沿會閣踅一輾 leh 發光 ê 氣體。
這个第一張烏洞影像是 tī 2019 年 4 月 10 號公開 ê 。
這張影像會當 [解析][resolved] [M87 星系][galaxy M87] 中心 ê [烏洞][black hole] 外沿區域。
這比當初時按算欲看 [事件視平線][event horizon] ê 解析度閣較好。
[影像][Pictured] 中央 ê 暗區，其實毋是事件視平線，是 [烏洞 ê 烏影][black hole's shadow]。
中央氣體發出 ê 光，去予中央烏洞 ê 重力食去才變暗去。
烏影 ê 寸尺 kah 外形，是按 [事件視平線附近][near the event horizon] ê 發光氣體、強 [重力透鏡拗彎 ê 影響][gravitational lensing deflections]，閣有烏洞自旋 ê 影響決定 ê 。
[事件視平線望遠鏡][Event Horizon Telescope] (EHT) 解析 [烏洞 ê 烏影][this black hole's shadow]，煞加強 [愛因斯坦 ê 重力理論][Einstein's gravity] tī [極端區域][extreme regions] 嘛有作用 ê 證據。
而且嘛確定 [M87][M87] ê 中央有一个 60 億太陽質量 ê 自旋烏洞。
[EHT][EHT] ê 任務猶未煞，未來 ê 觀測會用 [閣較懸 ê 解析度][even higher resolution]、tùi 變異性有較好 ê 追蹤技術、嘛會探索咱 [銀河][Milky Way Galaxy] [中心][the center] [烏洞][black hole] 外沿 ê 狀況。

## [POJ] Te-it-ê o͘-tōng sī-pêng-sòaⁿ kui-bô͘ ê iáⁿ-siōng

O͘-tōng khòaⁿ--khí-lâi sī siáⁿ-mih-khoán ê?
Ūi-tio̍h beh chhōe tio̍h chit-ê tap-àn, choân-kiû ê tiān-pho-bōng-oán-kiàⁿ iōng hia̍p-tiau-koan-chhek-ki-su̍t, lâi koan-chhek chit-ê bo̍k-chêng lán sò͘ chai-iáⁿ ê o͘-tōng lāi-té, siāng-tōa ê sū-kiāⁿ-sī-pêng-sòaⁿ.
O͘-tōng pún-sin sī kan-na o͘ niā-niā.
M̄-koh chit-khoán chiah-bōe-thêng ê koài-siù, gōa-iân ē koh se̍h chi̍t-liàn leh hoat-kng ê khì-thé.
Chit-ê tē-it-tiuⁿ o͘-tōng iáⁿ-siōng sī tī jī-khòng-it-kiú nî sì goe̍h cha̍p hō͘ kong-khai ê.
Chit-tiuⁿ iáⁿ-siōng ē-tàng kái-sek M poeh-cha̍p-chhit seng-hē tiong-sim ê o͘-tōng gōa-iân khu-he̍k.
Che pí tong-chhoe-sî àn-sǹg beh khòaⁿ sū-kiāⁿ-sī-pêng-sòaⁿ ê kái-sek-tō͘ koh-khah hó.
Iáⁿ-siōng tiong-ng ê àm-khu, kî-si̍t m̄-sī sū-kiāⁿ-tē-pêng-sòaⁿ, sī o͘-tōng ê o͘-iáⁿ.
Tiong-ng khì-thé hoat-chhut ê kng, khì hō͘ tiong-ng o͘-tōng ê tiōng-le̍k chia̍h-khì, chiah-ē piàn-àm.
O͘-iáⁿ ê chhùn-chhioh kah gōa-hêng, sī àn sū-kiāⁿ-tē-pêng-sòaⁿ hù-kūn ê hoat-kng khì-thé, kiông-tiōng-le̍k-thàu-kiàⁿ-áu-oan ê éng-hióng, koh-ū o͘-tōng chū-soân ê éng-hióng koat-tēng ê.
Sū-kiāⁿ-sī-pêng-sòaⁿ bōng-oán-kiàⁿ (EHT) kái-sek o͘-tōng ê o͘-iáⁿ, soah ka-kiông Ài-in-su-thán ê tiōng-le̍k lí-lūn tī ke̍k-toan khu-he̍k mau chok-iōng ê chèng-kù.
Jî-chhiáⁿ mā khak-tēng M poeh-cha̍p-chhit ê tiong-ng ū chi̍t-ê la̍k-cha̍p ek thài-iông-chit-liōng ê chū-soân o͘-tōng.
EHT ê jīm-bū iáu-bōe soah, bī-lâi ê koan-chhek ē iōng koh-khah koân ê kái-sek-tō͘, tùi piàn-ī-sèng ū khah-hó ê tui-chong-ki-su̍t, mā-ē thàm-soh lán Gîn-hô-tiong-sim o͘-tōng gōa-iân ê chōng-hóng.


## [KIP] Te-it-ê oo-tōng sī-pîng-suànn kui-bôo ê iánn-siōng

OO-tōng khuànn--khí-lâi sī siánn-mih-khuán ê?
Uī-tio̍h beh tshuē tio̍h tsit-ê tap-àn, tsuân-kîu ê tiān-pho-bōng-uán-kiànn iōng hia̍p-tiau-kuan-tshik-ki-su̍t, lâi kuan-tshik tsit-ê bo̍k-tsîng lán sòo tsai-iánn ê oo-tōng lāi-té, siāng-tuā ê sū-kiānn-sī-pîng-suànn.
OO-tōng pún-sin sī kan-na oo niā-niā.
M̄-koh tsit-khuán tsiah-buē-thîng ê kuài-sìu, guā-iân ē koh se̍h tsi̍t-liàn leh huat-kng ê khì-thé.
Tsit-ê tē-it-tiunn oo-tōng iánn-siōng sī tī jī-khòng-it-kíu nî sì gue̍h tsa̍p hōo kong-khai ê.
Tsit-tiunn iánn-siōng ē-tàng kái-sik M pueh-tsa̍p-tshit sing-hē tiong-sim ê oo-tōng guā-iân khu-hi̍k.
Tse pí tong-tshue-sî àn-sǹg beh khuànn sū-kiānn-sī-pîng-suànn ê kái-sik-tōo koh-khah hó.
Iánn-siōng tiong-ng ê àm-khu, kî-si̍t m̄-sī sū-kiānn-tē-pîng-suànn, sī oo-tōng ê oo-iánn.
Tiong-ng khì-thé huat-tshut ê kng, khì hōo tiong-ng oo-tōng ê tiōng-li̍k tsia̍h-khì, tsiah-ē piàn-àm.
OO-iánn ê tshùn-tshioh kah guā-hîng, sī àn sū-kiānn-tē-pîng-suànn hù-kūn ê huat-kng khì-thé, kiông-tiōng-li̍k-thàu-kiànn-áu-uan ê íng-hióng, koh-ū oo-tōng tsū-suân ê íng-hióng kuat-tīng ê.
Sū-kiānn-sī-pîng-suànn bōng-uán-kiànn (EHT) kái-sik oo-tōng ê oo-iánn, suah ka-kiông Ài-in-su-thán ê tiōng-li̍k lí-lūn tī ki̍k-tuan khu-hi̍k mau tsok-iōng ê tsìng-kù.
Jî-tshiánn mā khak-tīng M pueh-tsa̍p-tshit ê tiong-ng ū tsi̍t-ê la̍k-tsa̍p ik thài-iông-tsit-liōng ê tsū-suân oo-tōng.
EHT ê jīm-bū iáu-buē suah, bī-lâi ê kuan-tshik ē iōng koh-khah kuân ê kái-sik-tōo, tuì piàn-ī-sìng ū khah-hó ê tui-tsong-ki-su̍t, mā-ē thàm-soh lán Gîn-hô-tiong-sim oo-tōng guā-iân ê tsōng-hóng.


## [English] First Horizon-Scale Image of a Black Hole

What does a black hole look like? To find out, [radio telescopes][radio telescopes] from [around the Earth][around the Earth] coordinated observations of [black holes][black holes] with the largest known [event horizon][event horizon]s on the sky. Alone, black holes are just [black][black], but these monster attractors are known to be surrounded by glowing gas. The first image was released yesterday and [resolved][resolved] the area around the [black hole][black hole] at the center of [galaxy M87][galaxy M87] on a scale below that expected for its [event horizon][event horizon]. [Pictured][Pictured], the dark central region is not the event horizon, but rather the [black hole's shadow][black hole's shadow] -- the central region of emitting gas darkened by the central black hole's gravity. The size and shape of the shadow is determined by bright gas [near the event horizon][near the event horizon], by strong [gravitational lensing deflections][gravitational lensing deflections], and by the black hole's spin. In resolving [this black hole's shadow][this black hole's shadow], the [Event Horizon Telescope][Event Horizon Telescope] (EHT) bolstered evidence that [Einstein's gravity][Einstein's gravity] works even in [extreme regions][extreme regions], and gave clear evidence that [M87][M87] has a central spinning black hole of about 6 billion solar masses. The [EHT][EHT] is not done -- future observations will be geared toward [even higher resolution][even higher resolution], better tracking of variability, and exploring the immediate vicinity of the [black hole][black hole] in [the center][the center] of our [Milky Way Galaxy][Milky Way Galaxy].

## 詞彙學習（台語漢字/POJ/KIP/華語漢字/English）

- 【事件視平線】sū-kiāⁿ-sī-pêng-sòaⁿ/sū-kiānn-sī-pîng-suànn/事件視界/event horizon
- 【烏洞】o͘-tōng/oo-tōng/黑洞/black hole
- 【電波望遠鏡】tiān-pho-bōng-oán-kiàⁿ/tiān-pho-bōng-uán-kiànn/電波望遠鏡/radio telescope
- 【協調觀測技術】hia̍p-tiau-koan-chhek-ki-su̍t/hia̍p-tiau-kuan-tshik-ki-su̍t/協調觀測技術/coordinated observations
- 【解析度】kái-sek-tō͘/kái-sik-tōo/解析度/resolution
- 【重力透鏡拗彎】tiōng-le̍k-thàu-kiàⁿ-áu-oan/tiōng-li̍k-thàu-kiànn-áu-uan/重力透鏡偏折/gravitational lensing deflection
- 【自旋】chū-soân/tsū-suân/自旋/spin
- 【愛因斯坦】Ài-in-su-thán/Ài-in-su-thán/愛因斯坦/Einstein
- 【太陽質量】thài-iông chit-liōng/thài-iông tsit-liōng/太陽質量/solar mass


{{% /apod %}}
[Event Horizon Telescope]: https://eventhorizontelescope.org/
[Collaboration]: https://eventhorizontelescope.org/organization

[radio telescopes]: https://en.wikipedia.org/wiki/Radio_telescope
[around the Earth]: https://iopscience-event-horizon.s3.amazonaws.com/journal/2041-8205/page/img/focus_figure_2_resized.jpg
[black holes]: https://science.nasa.gov/astrophysics/focus-areas/black-holes
[event horizon]: https://en.wikipedia.org/wiki/Event_horizon#Event_horizon_of_a_black_hole
[black]: https://en.wikipedia.org/wiki/Black
[resolved]: https://www.eso.org/public/usa/outreach/first-picture-of-a-black-hole/blog/
[black hole]: https://www.nsf.gov/news/special_reports/blackholes/
[galaxy M87]: https://apod.nasa.gov/apod/ap100520.html
[event horizon]: https://www.forbes.com/sites/startswithabang/2019/04/10/black-holes-are-real-and-spectacular-and-so-are-their-event-horizons/
[Pictured]: https://iopscience.iop.org/journal/2041-8205/page/Focus_on_EHT
[black hole's shadow]: https://www.esa.int/gsp/ACT/projects/blackhole_shadows.html
[near the event horizon]: https://www.youtube.com/watch?v=t-O-Qdh7VvQ
[gravitational lensing deflections]: https://apod.nasa.gov/htmltest/rjn_bht.html
[this black hole's shadow]: https://iopscience.iop.org/article/10.3847/2041-8213/ab0ec7
[Event Horizon Telescope]: https://eventhorizontelescope.org/about
[Einstein's gravity]: https://en.wikipedia.org/wiki/General_relativity
[extreme regions]: https://youtu.be/bciCbN8lc08
[M87]: http://chandra.si.edu/photo/2019/black_hole/
[EHT]: https://eventhorizontelescope.org/
[even higher resolution]: https://previews.123rf.com/images/aleksandrrr/aleksandrrr1606/aleksandrrr160600010/60185350-gray-kitten-and-microscope.jpg
[black hole]: https://apod.nasa.gov/apod/ap011029.html
[the center]: https://apod.nasa.gov/apod/ap180729.html
[Milky Way Galaxy]: https://solarsystem.nasa.gov/resources/285/the-milky-way-galaxy/

---
title: M51：渦輪星系
date: 2022-09-02
publishdate: 2022-09-02T11:45:00+0800
tags: [M51, 渦輪星系, 交互作用星系, 星系伴, 獵犬座, 北斗星, 捲螺仔手骨, 捲螺仔星雲, 塗粉帶, NGC 5195, NGC 5194, 潮汐屑仔, 水素, 狹頻]
hero: https://apod.nasa.gov/apod/image/2209/m51_l2_1024.jpg
summary: 揣著北斗星了後，綴這个北斗 ê 湯匙仔柄揣出去，離湯匙仔上遠 ê 所在，你會當揣著上尾彼粒較光 ê 星。
categories: [podcast]
vocals: [阿綠]
---

{{% apod %}}

- 原始文章：[M51: The Whirlpool Galaxy](https://apod.nasa.gov/apod/ap220902.html)
- 影像來源 kah [版權][copyright]：[Fabian Neyer](http://www.starpointing.com/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clfo8r1js0057010dbtf89t0v" >}}

## [漢羅] M51：渦輪星系
[揣著北斗星][Find the Big Dipper] 了後，綴這个北斗 ê 湯匙仔柄揣出去，離湯匙仔上遠 ê 所在，你會當揣著上尾彼粒較光 ê 星。
了後，kā 你 ê 望遠鏡小可仔徙 tùi 西南爿，[你就會當看著][you'll come upon]這个雙雙對對 ê 交互作用星系，伊就是 Charles Messier 目錄內底 [第 51 个天體][the 51st entry]。
伊可能是 [原始 ê 捲螺仔星雲][original spiral nebula]。
這个大星系有完美 ê 捲螺仔結構，伊嘛去予編做 NGC 5194。
咱會當清楚看著伊 ê [捲螺仔手骨 kah 塗粉帶][spiral arms and dust lanes]，ùi 伊 ê 星系伴，倒爿 ê [NGC 5195][NGC 5195]，面頭前掃過。
這組星系互相 ê 距離差不多是 3100 萬光年遠，in 就 chhāi tī 一个較細的星座，獵犬座 ê 邊界。
咱若是用望遠鏡直接看，M51 看起來是霧霧閣暗暗。
毋閣 [這个遮爾顯目 ê 深空影像][But this remarkably deep image]，予咱看著交互星系 ê 細節，包括色彩 ê 變化 kah [潮汐屑仔][tidal debris]。
這張是用 90 點鐘 ê 狹頻資料疊出來 ê 影像。
咱會當看著 [M51 系統][discovered in the M51 system] 內底，離子化 ê 紅色水素氣體 組成 ê 大型發光雲。

## [POJ] M51: O-lûn-seng-hē
Chhōe-tio̍h Pak-táu-chhiⁿ liáu-āu, tòe chit-ê Pak-táu ê thng-sî-á-pèⁿ chhōe--chhut-khì, lî thng-sî-á siōng hn̄g ê só͘-chāi, lí ē-tàng chhōe-tio̍h siōng bóe hit-lia̍p khah kng ê chhiⁿ.
Liáu-āu, kā lí ê bōng-oán-kiàⁿ sió-khóa-á sóa tùi se-lâm-pêng, lí to̍h ē-tàng khòaⁿ-tio̍h chit-ê siang-siang-tùi-tùi ê kāu-hō͘-chok-iōng seng-hē, i to̍h sī Charles Messier bo̍k-lo̍k lāi-té tē51 ê thian-thé.
I khó-lêng sī goân-sú ê kńg-lê-á seng-hûn.
Chit-ê tōa seng-hē ū oân-bí ê kńg-lê-á kiat-kò͘, i mā khì hō͘ pian chò NGC 5194.
Lán ē-tàng chheng-chhó͘ khòaⁿ-tio̍h i ê kńg-lê-á chhiú-kut kah thô͘-hún-tòa, ùi i ê seng-hē-phōaⁿ, tò-pêng ê NGC 5195, bīn-thâu-chêng sàu kòe.
chi̍t-cho͘ seng-hē hō͘-siong ê kū-lî chha-put-to sī 3100 bān kng-nî hn̄g, in to̍h chhāi tī chi̍t-ê khah sè ê seng-chō, La̍h-khián-chō ê pian-kài.
Lán nā-sī iōng bōng-oán-kiàⁿ ti̍t-chiap khòaⁿ, M51 khòaⁿ--khí-lâi sī bū-bū koh àm-àm.
M̄-koh chit-ê chiah-nī hiáⁿ-ba̍k ê chhim-khong iáⁿ-siōng, hō͘ lán khòaⁿ-tio̍h kāu-hō͘-seng-hē ê sè-chiat, pau-koat sek-chhái ê piàn-hòa kah tiâu-se̍k sap-á.
Chit-tiuⁿ sī iōng 90 tiám-cheng ê e̍h-pîn chu-liāu tha̍h chhut-lâi ê iáⁿ-siōng.
Lán ē-tàng khòaⁿ-tio̍h M51 hē-thóng lāi-té, lî-chú-hòa ê âng-sek chúi-sò͘ khì-thé cho͘-sêng ê tōa-hêng hoat-kng-hûn.

## [KIP]  M̂1: O-lûn-sing-hē
Tshuē-tio̍h Pak-táu-tshinn liáu-āu, tuè tsit-ê Pak-táu ê thng-sî-á-pènn tshuē--tshut-khì, lî thng-sî-á siōng hn̄g ê sóo-tsāi, lí ē-tàng tshuē-tio̍h siōng bué hit-lia̍p khah kng ê tshinn.
Liáu-āu, kā lí ê bōng-uán-kiànn sió-khuá-á suá tuì se-lâm-pîng, lí to̍h ē-tàng khuànn-tio̍h tsit-ê siang-siang-tuì-tuì ê kāu-hōo-tsok-iōng sing-hē, i to̍h sī Charles Messier bo̍k-lo̍k lāi-té tē51 ê thian-thé.
I khó-lîng sī guân-sú ê kńg-lê-á sing-hûn.
Tsit-ê tuā sing-hē ū uân-bí ê kńg-lê-á kiat-kòo, i mā khì hōo pian tsò NGC 5194.
Lán ē-tàng tshing-tshóo khuànn-tio̍h i ê kńg-lê-á tshiú-kut kah thôo-hún-tuà, uì i ê sing-hē-phuānn, tò-pîng ê NGC 5195, bīn-thâu-tsîng sàu kuè.
tsi̍t-tsoo sing-hē hōo-siong ê kū-lî tsha-put-to sī 3100 bān kng-nî hn̄g, in to̍h tshāi tī tsi̍t-ê khah sè ê sing-tsō, La̍h-khián-tsō ê pian-kài.
Lán nā-sī iōng bōng-uán-kiànn ti̍t-tsiap khuànn, M̂1 khuànn--khí-lâi sī bū-bū koh àm-àm.
M̄-koh tsit-ê tsiah-nī hiánn-ba̍k ê tshim-khong iánn-siōng, hōo lán khuànn-tio̍h kāu-hōo-sing-hē ê sè-tsiat, pau-kuat sik-tshái ê piàn-huà kah tiâu-si̍k sap-á.
Tsit-tiunn sī iōng 90 tiám-tsing ê e̍h-pîn tsu-liāu tha̍h tshut-lâi ê iánn-siōng.
Lán ē-tàng khuànn-tio̍h M̂1 hē-thóng lāi-té, lî-tsú-huà ê âng-sik tsuí-sòo khì-thé tsoo-sîng ê tuā-hîng huat-kng-hûn.

## [English] M51: The Whirlpool Galaxy
[Find the Big Dipper][Find the Big Dipper] and follow the handle away from the dipper's bowl until you get to the last bright star.
Then, just slide your telescope a little south and west and [you'll come upon][you'll come upon] this stunning pair of interacting galaxies, [the 51st entry][the 51st entry] in Charles Messier's famous catalog.
Perhaps the [original spiral nebula][original spiral nebula], the large galaxy with well defined spiral structure is also cataloged as NGC 5194.
Its [spiral arms and dust lanes][spiral arms and dust lanes] clearly sweep in front of its companion galaxy (left), [NGC 5195][NGC 5195].
The pair are about 31 million light-years distant and officially lie within the angular boundaries of the small constellation [Canes Venatici][Canes Venatici].
In direct telescopic views, M51 looks faint and fuzzy to the eye.
[But this remarkably deep image][But this remarkably deep image] shows off details of the interacting galaxy's striking colors and galactic [tidal debris][tidal debris].
The image includes nearly 90 hours of narrowband data that also reveals a vast glowing cloud of reddish ionized hydrogen gas [discovered in the M51 system][discovered in the M51 system].

## 詞彙學習

|漢羅|POJ|KIP|華語|English|
|-|-|-|-|-|
|渦輪星系|O-lûn-seng-hē|O-lûn-sing-hē|渦狀星系|the Whirlpool Galaxy|
|交互作用星系|kau-hō͘-chok-iōng seng-hē|kau-hōo-tsok-iōng sing-hē|交互作用星系|interacting galaxies|
|北斗星|Pak-táu-chhiⁿ|Pak-táu-tshinn|北斗七星|Big Dipper|
|捲螺仔星雲|kńg-lê-á seng-hûn|kńg-lê-á-sing-hûn|螺旋星雲|spiral nebula|
|捲螺仔手骨|kńg-lê-á chhiú-kut|kńg-lê-á tshiú-kut|螺旋手臂、懸臂|spiral arm|
|塗粉帶|thô͘-hún-tòa|thôo-hún-tuà|灰塵帶|dust lane|
|星系伴|seng-hē-phōaⁿ|sing-hē-phuānn|伴星系|companion galaxy|
|獵犬座|La̍h-khián-chō|La̍h-khián-tsō|獵犬座|Canes Venatici|
|潮汐屑仔|tiâu-se̍k sap-á|tiâu-si̍k sap-á|潮汐碎片|tidal debris|
|水素|chúi-sò͘|tsuí-sòo|氫|hydrogen|
|狹頻|e̍h-pîn|e̍h-pîn|窄頻|narrowband|
|M51|M gō͘-cha̍p-it|M gōo-tsa̍p-it|M51|M51|
|NGC 5195|NGC ngó͘-it-kiú-ngó͘|NGC ngóo-it-kiú-ngóo|NGC 5195|NGC 5195|
|NGC 5194|NGC ngó͘-it-kiú-sù|NGC ngóo-it-kiú-sù|NGC 5194|NGC 5194|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Find the Big Dipper]:https://apod.nasa.gov/apod/ap210731.html
[you'll come upon]:http://www.universetoday.com/35997/messier-51/
[the 51st entry]:http://messier.obspm.fr/m/m051.html
[original spiral nebula]:http://messier.seds.org/more/m051_rosse.html
[spiral arms and dust lanes]:https://www.nasa.gov/feature/goddard/2017/messier-51-the-whirlpool-galaxy
[NGC 5195]:https://apod.nasa.gov/apod/ap130831.html
[Canes Venatici]:http://www.hawastsoc.org/deepsky/cvn/index.html
[But this remarkably deep image]:http://www.starpointing.com/ccd/m51.html
[tidal debris]:https://apod.nasa.gov/apod/ap200108.html
[discovered in the M51 system]:https://arxiv.org/abs/1804.01699

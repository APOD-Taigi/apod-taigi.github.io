---
title: DART：去挵小行星 Dimorphos
date: 2022-09-27
publishdate: 2022-09-27T11:45:00+0800
tags: [free2share, 雙小行星改道實驗, DART, 小行星, 小行星 Dimorphos, 小行星 Didymos, 雙星系統]
hero: https://www.youtube.com/watch?v=do4Cb__WhlY
summary: 人類敢有法度對抗 欲攏著地球 ê 小行星？會當！Tī 這支影片內底，這个實驗是成功--ê。
categories: [podcast]
vocals: [阿錕]
---

{{% apod %}}

- 原始文章：[DART: Impact on Asteroid Dimorphos](https://apod.nasa.gov/apod/ap220927.html)
- 影片來源：[NASA](https://www.nasa.gov/), [JHUAPL](https://www.jhuapl.edu/), [DART](https://dart.jhuapl.edu/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl9spztt7033a01xu5ykccicy" >}}

## [漢羅] DART：去挵小行星 Dimorphos
人類敢有法度對抗 欲挵著地球 ê 小行星？
會當！
大粒 [小行星][asteroids] ê 毀滅性 [衝擊][impacts]，捌 tī [地球][Earth] 發生過幾若擺，有當時仔會造成地球生物 ê [大滅絕][mass extinctions]。
為著欲保護地球 tī 未來莫去予小行星 [舂著][potential future impacts]，NASA 昨昏做一个新 ê 行星防衛機制 ê 實驗。
In kā [雙小行星改道實驗][Double Asteroid Redirection Test] (DART) 機器人太空船 駛去挵 小行星 [Dimorphos][Dimorphos 1]。
伊是小行星雙星系統內底較細粒彼粒，大細差不多 170 公尺大。
Tī [這支影片][featured video] 內底，這个衝擊實驗是成功--ê。
理論上，這个實驗若是較早做咧，就算咱用太空船細力 kā 小行星踢一下，嘛有法度 kā 較大粒 ê [小行星][asteroid t] [踢離開地球][miss the Earth t]。
咱會當 tī 這支縮時攝影影片內底看著 [DART][DART] 先飛過倒爿 ê 大粒 小行星 [Didymos][Didymos]，紲落來才飛到 細粒小行星 [Dimorphos][Dimorphos 2]。
是講這支影片 tī DART 挵著小行星 ê 時陣就煞矣。
毋閣 [太空船 kah 全球 ê 望遠鏡][spacecraft and telescopes] 監看 Dimorphos 軌道改變 ê 工課 [才][have] 拄 [開始][begun]。

## [POJ] DART: Khì lòng Sió-kiâⁿ-chhiⁿ
Jîn-lūi kám ū-hoat-tō͘ tùi-khòng beh lòng-tio̍h Tē-kiû ê sió-kiâⁿ-chhiⁿ?
Ē-tàng!
Tōa-lia̍p sió-kiâⁿ-chhiⁿ ê húi-bia̍t-sèng chhiong-kek, bat tī Tē-kiû hoat-seng kòe kúi-ā-pái, ū-tang-sî-á ē chō-sêng Tē-kiû seng-bu̍t ê tōa-bia̍t-choa̍t.
Ūi-tio̍h beh pó-hō͘ Tē-kiû tī bī-lâi mài khì hō͘ sió-kiâⁿ-chhiⁿ cheng--tio̍h, NASA cha-hng chò chi̍t-ê sin ê kiâⁿ-chhiⁿ hông-ōe ki-chè ê si̍t-giām.
In kā Siang-sió-kiâⁿ-chhiⁿ kái-tō si̍t-giām (DART) ke-khì-lâng thài-khong-chûn sái khì lòng sió-kiâⁿ-chhiⁿ Dimorphos.
I sī sió-kiâⁿ-chhiⁿ siang-chhiⁿ-hē-thóng lāi-té khah sè hit-lia̍p, tōa-sè chha-put-to 170 kong-chhioh tōa.
Tī chit-ki iáⁿ-phìⁿ lāi-té, chit-ê chhiong-kek si̍t-giām sī sêng-kong--ê.
Lí-lūn siōng, chit-ê si̍t-giām nā-sī khah chá chò leh, tō-sǹg lán iōng thài-khong-chûn sè-la̍k kā sió-kiâⁿ-chhiⁿ that chi̍t-ē, mā ū hoat-tō͘ kā khah tōa lia̍p ê sió-kiâⁿ-chhiⁿ that
lī-khui Tē-kiû.
Lán ē-tàng tī chit-ki sok-sî-liap-iáⁿ iáⁿ-phìⁿ lāi-té khòaⁿ-tio̍h DART seng poe kòe tò-pêng ê tōa-lia̍p sió-kiâⁿ-chhiⁿ Didymos, sòa-lo̍h-lâi chiah poe kàu sè-lia̍p sió-kiâⁿ-chhiⁿ Dimorphos.
Sī kóng chit-ki iáⁿ-phìⁿ tī DART lòng-tio̍h sió-kiâⁿ-chhiⁿ ê sî-chūn to̍h soah--ah.
M̄-koh thài-khong-chûn kah choân-kiû ê bōng-oán-kiàⁿ kàm-khòaⁿ Dimorphos kúi-tō kái-piàn ê khang-khòe chiah tú khai-sí.

## [KIP] DART: Khì lòng Sió-kiânn-tshinn
Jîn-luī kám ū-huat-tōo tuì-khòng beh lòng-tio̍h Tē-kiû ê sió-kiânn-tshinn?
Ē-tàng!
Tuā-lia̍p sió-kiânn-tshinn ê huí-bia̍t-sìng tshiong-kik, bat tī Tē-kiû huat-sing kuè kuí-ā-pái, ū-tang-sî-á ē tsō-sîng Tē-kiû sing-bu̍t ê tuā-bia̍t-tsua̍t.
Uī-tio̍h beh pó-hōo Tē-kiû tī bī-lâi mài khì hōo sió-kiânn-tshinn tsing--tio̍h, NASA tsa-hng tsò tsi̍t-ê sin ê kiânn-tshinn hông-uē ki-tsè ê si̍t-giām.
In kā Siang-sió-kiânn-tshinn kái-tō si̍t-giām (DART) ke-khì-lâng thài-khong-tsûn sái khì lòng sió-kiânn-tshinn Dimorphos.
I sī sió-kiânn-tshinn siang-tshinn-hē-thóng lāi-té khah sè hit-lia̍p, tuā-sè tsha-put-to 170 kong-tshioh tuā.
Tī tsit-ki iánn-phìnn lāi-té, tsit-ê tshiong-kik si̍t-giām sī sîng-kong--ê.
Lí-lūn siōng, tsit-ê si̍t-giām nā-sī khah tsá tsò leh, tō-sǹg lán iōng thài-khong-tsûn sè-la̍k kā sió-kiânn-tshinn that tsi̍t-ē, mā ū huat-tōo kā khah tuā lia̍p ê sió-kiânn-tshinn that
lī-khui Tē-kiû.
Lán ē-tàng tī tsit-ki sok-sî-liap-iánn iánn-phìnn lāi-té khuànn-tio̍h DART sing pue kuè tò-pîng ê tuā-lia̍p sió-kiânn-tshinn Didymos, suà-lo̍h-lâi tsiah pue kàu sè-lia̍p sió-kiânn-tshinn Dimorphos.
Sī kóng tsit-ki iánn-phìnn tī DART lòng-tio̍h sió-kiânn-tshinn ê sî-tsūn to̍h suah--ah.
M̄-koh thài-khong-tsûn kah tsuân-kiû ê bōng-uán-kiànn kàm-khuànn Dimorphos kuí-tō kái-piàn ê khang-khuè tsiah tú khai-sí.

## [English] DART: Impact on Asteroid Dimorphos
Could humanity deflect an asteroid headed for Earth?
Yes.
Deadly [impacts][impacts] from large [asteroids][asteroids] have happened before in [Earth][Earth]'s past, sometimes causing [mass extinctions][mass extinctions] of life.
To help protect our Earth from some [potential future impacts][potential future impacts], NASA tested a new planetary defense mechanism yesterday by crashing the robotic [Double Asteroid Redirection Test][Double Asteroid Redirection Test] (DART) spacecraft into [Dimorphos][Dimorphos 1], a small asteroid spanning about 170-meters across.
As shown in the [featured video][featured video], the impact was a success.
Ideally, if impacted early enough, even the kick from a small spacecraft can deflect a large [asteroid][asteroid e] enough to [miss the Earth][miss the Earth e].
In the video, [DART][DART] is seen in a time-lapse video first passing larger [Didymos][Didymos], on the left, and then approaching the smaller [Dimorphos][Dimorphos 2].
Although the video ends abruptly with DART's crash, observations monitoring the changed orbit of Dimorphos -- from [spacecraft and telescopes][spacecraft and telescopes] around the world -- [have][have] just [begun][begun].

## 詞彙學習

|漢羅|POJ|KIP|華語|English|
|-|-|-|-|-|
|雙小行星改道實驗|Siang-sió-kiâⁿ-chhiⁿ kái-tō si̍t-giām|Siang-sió-kiânn-tshinn kái-tō si̍t-giām|雙小行星改道實驗|Double Asteroid Redirection Test (DART)|
|小行星 Dimorphos|sió-kiâⁿ-chhiⁿ Dimorphos|sió-kiânn-tshinn Dimorphos|小行星 Dimorphos|Dimorphos|
|小行星 Didymos|sió-kiâⁿ-chhiⁿ Didymos|sió-kiânn-tshinn Didymos|小行星 Didymos|Didymos|
|雙星系統|siang-chhiⁿ-hē-thóng|siang-tshinn-hē-thóng|雙星系統|binary system|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[impacts]:https://www.planetary.org/notable-asteroid-impacts-in-earths-history
[asteroids]:https://solarsystem.nasa.gov/asteroids-comets-and-meteors/asteroids/in-depth/
[Earth]:https://solarsystem.nasa.gov/planets/earth/overview/
[mass extinctions]:https://astrobiology.nasa.gov/news/timeline-of-a-mass-extinction/
[potential future impacts]:https://cneos.jpl.nasa.gov/about/basics.html
[Double Asteroid Redirection Test]:https://www.nasa.gov/planetarydefense/dart/dart-news
[Dimorphos 1]:https://solarsystem.nasa.gov/asteroids-comets-and-meteors/asteroids/didymos/in-depth/
[featured video]:https://youtu.be/4RA8Tfa6Sck
[asteroid e]:https://apod.nasa.gov/apod/ap210829.html
[asteroid t]:https://apod.tw/daily/20210829/
[miss the Earth e]:https://apod.nasa.gov/apod/ap220809.html
[miss the Earth t]:https://apod.tw/daily/20220809/
[DART]:https://en.wikipedia.org/wiki/Double_Asteroid_Redirection_Test
[Didymos]:https://en.wikipedia.org/wiki/65803_Didymos
[Dimorphos 2]:https://en.wikipedia.org/wiki/Dimorphos
[spacecraft and telescopes]:https://universemagazine.com/en/space-telescopes-will-watch-as-dart-hits-the-target/
[have]:https://youtu.be/fsZo1cxMqck
[begun]:https://lowell.edu/press-release-lowell-discovery-telescope-plays-key-role-in-dart-planetary-defense-test-mission/

---
title: 星際航海家
date: 2022-09-09
publishdate: 2022-09-09T11:45:00+0800
tags: [航海家一號, 航海家二號, 太陽圈, 太陽系, 太陽風, 太陽磁場, 光時, 媒材]
hero: https://apod.nasa.gov/apod/image/2209/voyager_modern_poster_crop.jpg
summary: 航海家一號 kah 航海家二號 是 1977 年發射--ê，是一个拜訪太陽系外部行星 ê 偉大旅程。
---

{{% apod %}}

- 原始文章：[Interstellar Voyager](https://apod.nasa.gov/apod/ap220909.html)
- 海報插圖：[NASA, JPL-Caltech, Voyager](https://voyager.jpl.nasa.gov/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 星際航海家
航海家一號 kah 航海家二號 是 1977 年發射--ê，是一个 [拜訪太陽系外部行星 ê 偉大旅程][grand tour of the outer planets of the Solar System]。
伊是 [ùi 地球發射 ê 太空船][spacecraft from Earth] 內底，運作上長，嘛飛上遠 ê 太空船。
In 兩台攏已經 [飛到太陽圈外口矣][beyond the heliosphere]。
太陽圈 ê 定義就是太陽風 kah 太陽磁場影響會著 ê 範圍。
航海家一號 kah 航海家二號飛向其他恆星 ê 旅程，已經是 [第 45 冬矣][On the 45th year]。
而且是目前為止，探索星際太空 唯二 ê 兩台太空船。
In 這馬 kah 太陽 ê 距離分別是 22 光時 kah 18 光時。
逐台太空船攏有載 12 英尺大、淋金水 ê 銅唱盤，內底有記錄聲音、相片、kah 留話。
做 [這塊金唱盤][The Golden Records] ê 目的，是欲 kah 別个所在 ê 文明講，地球面頂 ê 性命 kah 文化是生做按怎。
這寡記錄 tī 媒材 ê 資訊，會當 tī 星際旅行保存 [十億年][a billion years] 遐爾久。

## [POJ] Seng-chè Hâng-hái-kā
Hâng-hái-kā it hō kah Hâng-hái-kā jī hō sī 1977 nî hoat-siā--ê, sī chi̍t-ê pài-hóng Thài-iông-hē gōa-pō͘ kiâⁿ-chhiⁿ ê úi-tāi lú-thêng.
I sī ùi Tē-kiû hoat-siā ê thài-khong-chûn lāi-té, ūn-chok siōng tn̂g, mā poe siōng hn̄g ê thài-khong-chûn.
In nn̄g tâi lóng í-keng poe kàu Thài-iông-khoan gōa-kháu--ah.
Thài-khong-khoan ê tēng-gī to̍h-sī Thài-iông-hong kah Thài-iông chû-tiûⁿ éng-hióng ē-tio̍h ê hoān-ûi.
Hâng-hái-kā it hō kah Hâng-hái-kā jī hō poe hiòng kî-tha hêng-chhiⁿ ê lú-thêng, í-keng sī tē 45 tang--ah.
Jî-chhiáⁿ sī bo̍k-chêng-ûi-chí, tām-soh seng-chè thài-khong ûi jī ê nn̄g-tâi thài-khong-chûn.
In chit-má kah Thài-iông ê kū-lî hun-pia̍t sī 22 kng-sî kah 18 kng-sî.
Ta̍k-tâi thài-khong-chûn lóng ū chài 12 eng-chhioh tōa, tō͘-kim ê tâng chhiùⁿ-pôaⁿ, lāi-té ū kì-lo̍k siaⁿ-im, siòng-phìⁿ, kah lâu-ōe.
Chò chit-tè kim-chhiùⁿ-pôaⁿ ê bo̍k-te̍k, sī beh kah pa̍t ê só͘-chāi ê bûn-bêng kóng, Tē-kiû bīn-téng ê sìⁿ-miā kah bûn-hòa sī siⁿ chò án-ná.
Chit-kóa kì-lo̍k tī mûi-châi ê chū-sìn, ē-tàng tī seng-chè lú-hêng pó-chûn cha̍p-ek nî hiah-nī kú.

## [KIP] Sing-tsè Hâng-hái-kā
Hâng-hái-kā it hō kah Hâng-hái-kā jī hō sī 1977 nî huat-siā--ê, sī tsi̍t-ê pài-hóng Thài-iông-hē guā-pōo kiânn-tshinn ê uí-tāi lú-thîng.
I sī uì Tē-kiû huat-siā ê thài-khong-tsûn lāi-té, ūn-tsok siōng tn̂g, mā pue siōng hn̄g ê thài-khong-tsûn.
In nn̄g tâi lóng í-king pue kàu Thài-iông-khuan guā-kháu--ah.
Thài-khong-khuan ê tīng-gī to̍h-sī Thài-iông-hong kah Thài-iông tsû-tiûnn íng-hióng ē-tio̍h ê huān-uî.
Hâng-hái-kā it hō kah Hâng-hái-kā jī hō pue hiòng kî-tha hîng-tshinn ê lú-thîng, í-king sī tē 45 tang--ah.
Jî-tshiánn sī bo̍k-tsîng-uî-tsí, tām-soh sing-tsè thài-khong uî jī ê nn̄g-tâi thài-khong-tsûn.
In tsit-má kah Thài-iông ê kū-lî hun-pia̍t sī 22 kng-sî kah 18 kng-sî.
Ta̍k-tâi thài-khong-tsûn lóng ū tsài 12 ing-tshioh tuā, tōo-kim ê tâng tshiùnn-puânn, lāi-té ū kì-lo̍k siann-im, siòng-phìnn, kah lâu-uē.
Tsò tsit-tè kim-tshiùnn-puânn ê bo̍k-ti̍k, sī beh kah pa̍t ê sóo-tsāi ê bûn-bîng kóng, Tē-kiû bīn-tíng ê sìnn-miā kah bûn-huà sī sinn tsò án-ná.
Tsit-kuá kì-lo̍k tī muî-tsâi ê tsū-sìn, ē-tàng tī sing-tsè lú-hîng pó-tsûn tsa̍p-ik nî hiah-nī kú.

## [English] Interstellar Voyager
Voyager 1 and Voyager 2 were launched in 1977 on a [grand tour of the outer planets of the Solar System][grand tour of the outer planets of the Solar System].
They have become the longest operating and most distant [spacecraft from Earth][spacecraft from Earth].
Both have traveled [beyond the heliosphere][beyond the heliosphere], the realm defined by the influence of the solar wind and the Sun's magnetic field.
[On the 45th year][On the 45th year] of their journey toward the stars Voyager 1 and 2 reached nearly 22 light-hours and 18 light-hours from the Sun respectively and remain the only spacecraft currently exploring interstellar space.
Each spacecraft carries a 12-inch gold-plated copper disk with recordings of sounds, pictures and messages.
[The Golden Records][The Golden Records] are intended to communicate a story of life and culture on planet Earth, preserved in a medium that can survive an interstellar journey for [a billion years][a billion years].

## 詞彙學習（漢羅/POJ/KIP/華語/English）
- 【航海家一號】Hâng-hái-kā it hō/Hâng-hái-kā it hō/航海家一號/Voyager 1
- 【航海家二號】Hâng-hái-kā jī hō/Hâng-hái-kā jī hō/航海家二號/Voyager 2
- 【太陽圈】Thài-kiông-khoan/Thài-kiông-khuan/太陽圈/Heliosphere
- 【太陽系】Thài-iông-hē/Thài-iông-hē/太陽系/the Solar System
- 【太陽風】Thài-iông-hong/Thài-iông-hong/太陽風/solar wind
- 【太陽磁場】Thài-iông chû-tiûⁿ/Thài-iông tsû-tiûnn/太陽磁場/Sun's magnetic field
- 【光時】kng-sî/kng-sî/光時/light-hour
- 【淋金水】lâm kim-chúi/lâm kim-tsuí/鍍金/gold-plated
- 【媒材】mûi-châi/muî-tsâi/媒材/medium


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[grand tour of the outer planets of the Solar System]:https://eyes.nasa.gov/apps/solar-system/#/story/voyager_grand_tour
[spacecraft from Earth]:https://voyager.jpl.nasa.gov/mission/status/
[beyond the heliosphere]:https://voyager.jpl.nasa.gov/mission/interstellar-mission/
[On the 45th year]:https://www.jpl.nasa.gov/news/voyager-nasas-longest-lived-mission-logs-45-years-in-space
[The Golden Records]:https://voyager.jpl.nasa.gov/golden-record/
[a billion years]:https://www.space.com/predicting-voyager-golden-records-distant-future

---
title: Webb 太空望遠鏡翕--ê 蜘蛛星群 R136
date: 2022-09-07
publishdate: 2022-09-07T11:45:00+0800
tags: [NGC 2070, R136, 蜘蛛星群, 蜘蛛星雲, 星團, 恆星形成區, 粒子風, LMC]
hero: https://apod.nasa.gov/apod/fap/image/2209/TarantulaNearIr_Webb_960.jpg
summary: 咱附近 ê 恆星形成區中央有大質量星團，內底有一寡目前咱所知影 上大上高溫 ê 恆星。

categories: [podcast]
vocals: [阿錕]
---

{{% apod %}}

- 原始文章：[Tarantula Stars R136 from Webb](https://apod.nasa.gov/apod/ap220907.html)
- 影像來源：[NASA](https://www.nasa.gov/), [ESA](https://www.esa.int/), [CSA](https://www.asc-csa.gc.ca/eng/), [STScI](https://www.stsci.edu/), Webb ERO Production Team
- 台文翻譯：[An-Li Tsai][An-Li Tsai] ([NCU][NCU])

{{< podcast "cl8udf3yp04x701wl6m7u772o" >}}

## [漢羅] Webb 太空望遠鏡翕--ê 蜘蛛星群 R136
咱附近 ê 恆星形成區中央有大質量星團，內底有一寡目前咱所知影 上大上高溫 ê 恆星。
In 就叫做 [NGC 2070][NGC 2070] 星團，這寡恆星是大型 ê [蜘蛛星雲][Tarantula Nebula] ê 一部份。
這張相片是新 ê [Webb 太空望遠鏡][Webb Space Telescope] ê 兩種 [紅外線波段][infrared light] 翕--ê。
[主要 ê 影像][main image] 是 tī [近紅外線波段][near-infrared]。
這是 NGC 2070 中央 ê 星群，叫做 [R136][R136 1]，這个光 tùi [人類][humans] 來講，敢若是有傷紅。
毋閣，你若是 [kā 你 ê 滑鼠 ùi 影像面頂趨過][rollover image]，你就會當看著這个星團 tī 中紅外線 ê 影像，這个光是較倚 [電波波段][radio waves]。
因為 [R136][R136 2] 內底 上光 ê 恆星發出 ê 光有較濟攏 tī 近紅外線，所以這張相片才會看起來 [遮爾出眾][more prominent]。
伊是 tī [LMC][LMC] 內底 ê 星團。
星團內底 ê 大質量恆星，會發出 粒子風 kah 高能光。
雖罔講 這寡恆星是 ùi 氣體雲做出來 ê，毋閣落尾 in 猶是會 kā 氣體雲蒸發去。
這張 [Webb 翕 ê 相片][Webb images] 是昨昏發表--ê。
咱看會著 [R136][R136 2] ê 細節 kah [伊邊仔 ê 環境][its surroundings]，這是人類以前毋捌看過--ê。
這寡細節會當幫贊人類閣較了解恆星是 [按怎出世、按怎演化、kah 按怎死亡--ê][stars are born, evolve and die]。


## [POJ] Webb Thài-khong Bōng-oán-kiàⁿ hip--ê Ti-tu-seng-hûn R136
Lán hū-kīn ê hêng-chhiⁿ hêng-sêng-khu tiong-ng ū tōa-chit-liōng seng-thoân, lāi-té ū chi̍t-kóa bo̍k-chêng lán só͘ chai-iáⁿ siōng tōa 上 ko-un ê hêng-chhiⁿ.
In to̍h kiò-chò NGC 2070 seng-thoân, chit-kóa hêng-chhiⁿ sī tōa-hêng ê Ti-tu seng-hûn ê chi̍t-pō͘-hūn.
Chit-tiuⁿ siòng-phìⁿ sī sin ê Webb Thài-khong Bōng-oán-kiàⁿ ê nn̄g-chióng âng-gōa-sòaⁿ pho-tōaⁿ hip--ê.
Chú-iàu ê iáⁿ-siōng sī tī kīn âng-gōa-sòaⁿ pho-tōaⁿ.
Che sī NGC 2070 tiong-ng ê seng-kûn, kiò-chò R136, chit-ê kng tùi jîn-lūi lâi kóng, ká-ná sī ū siūⁿ âng.
M̄-koh, lí nā-sī kā lí ê ku̍t-chhí ùi iáⁿ-siōng bīn-téng chhu kòe, lí to̍h ē-tàng khòaⁿ-tio̍h chit-ê seng-thoân tī tiong âng-gōa-sòaⁿ ê iáⁿ-siōng, chit-ê kng sī khah óa tiān-pho pho-tōaⁿ.
In-ūi R136 lāi-té siōng kng ê hêng-chhiⁿ hoat--chhut--ê kng ū khah chōe lóng tī kīn âng-gōa-sòaⁿ, só͘-í chit-tiuⁿ siòng-phìⁿ chiah-ē khòaⁿ--khí-lâi chiah-nī chhut-chiòng.
I sī tī LMC lāi-té ê seng-thoân.
Seng-thoân lāi-té ê tōa-chit-liōng hêng-chhiⁿ, ē hoat-chhut lia̍p-chú-hong kah ko-lêng kng.
Sui-bóng kóng chit-kóa hêng-chhiⁿ sī ùi khì-thé-hûn chò--chhut-lâi--ê, m̄-koh lo̍h-bóe in iáu-sī ē kā khì-thé-hûn cheng-hoat--khì.
Chit tiuⁿ Webb hip ê siòng-phìⁿ sī chăng hoat-pió--ê.
Lán ē-tàng khòaⁿ-tio̍h R136 ê sè-chiat kah i piⁿ-á ê khoân-kéng, che sī jîn-lūi í-chêng m̄-bat khòaⁿ--kòe--ê.
Chit-kóa sè-chiat ē-tàng pang-chān jîn-lūi koh-khah liáu-kái hêng-chhiⁿ sī án-ná chhut-sì, án-ná ián-hòa, kah án-ná sí-bông--ê.

## [KIP] Webb Thài-khong Bōng-uán-kiànn hip--ê Ti-tu-sing-hûn R136
Lán hū-kīn ê hîng-tshinn hîng-sîng-khu tiong-ng ū tuā-tsit-liōng sing-thuân, lāi-té ū tsi̍t-kuá bo̍k-tsîng lán sóo tsai-iánn siōng tuā 上 ko-un ê hîng-tshinn.
In to̍h kiò-tsò NGC 2070 sing-thuân, tsit-kuá hîng-tshinn sī tuā-hîng ê Ti-tu sing-hûn ê tsi̍t-pōo-hūn.
Tsit-tiunn siòng-phìnn sī sin ê Webb Thài-khong Bōng-uán-kiànn ê nn̄g-tsióng âng-guā-suànn pho-tuānn hip--ê.
Tsú-iàu ê iánn-siōng sī tī kīn âng-guā-suànn pho-tuānn.
Tse sī NGC 2070 tiong-ng ê sing-kûn, kiò-tsò R136, tsit-ê kng tuì jîn-luī lâi kóng, ká-ná sī ū siūnn âng.
M̄-koh, lí nā-sī kā lí ê ku̍t-tshí uì iánn-siōng bīn-tíng tshu kuè, lí to̍h ē-tàng khuànn-tio̍h tsit-ê sing-thuân tī tiong âng-guā-suànn ê iánn-siōng, tsit-ê kng sī khah uá tiān-pho pho-tuānn.
In-uī R136 lāi-té siōng kng ê hîng-tshinn huat--tshut--ê kng ū khah tsuē lóng tī kīn âng-guā-suànn, sóo-í tsit-tiunn siòng-phìnn tsiah-ē khuànn--khí-lâi tsiah-nī tshut-tsiòng.
I sī tī LMC lāi-té ê sing-thuân.
Sing-thuân lāi-té ê tuā-tsit-liōng hîng-tshinn, ē huat-tshut lia̍p-tsú-hong kah ko-lîng kng.
Sui-bóng kóng tsit-kuá hîng-tshinn sī uì khì-thé-hûn tsò--tshut-lâi--ê, m̄-koh lo̍h-bué in iáu-sī ē kā khì-thé-hûn tsing-huat--khì.
Tsit tiunn Webb hip ê siòng-phìnn sī chăng huat-pió--ê.
Lán ē-tàng khuànn-tio̍h R136 ê sè-tsiat kah i pinn-á ê khuân-kíng, tse sī jîn-luī í-tsîng m̄-bat khuànn--kuè--ê.
Tsit-kuá sè-tsiat ē-tàng pang-tsān jîn-luī koh-khah liáu-kái hîng-tshinn sī án-ná tshut-sì, án-ná ián-huà, kah án-ná sí-bông--ê.

## [English] Tarantula Stars R136 from Webb
Near the center of a nearby star-forming region lies a massive cluster containing some of the largest and hottest stars known.
Collectively known as star cluster [NGC 2070][NGC 2070], these stars are part of the vast [Tarantula Nebula][Tarantula Nebula] and were captured in two kinds of [infrared light][infrared light] by the new [Webb Space Telescope][Webb Space Telescope].
The [main image][main image] shows the group of stars at NGC 2070's center -- known as [R136][R136 1] -- in [near-infrared][near-infrared], light just a bit too red for [humans][humans] to see.
In contrast, the [rollover image][rollover image] captures the cluster center in mid-infrared light, light closer to [radio waves][radio waves].
Since [R136][R136 t]'s brightest stars emit more of their light in the near infrared, they are much [more prominent][more prominent] on that image.
This [LMC][LMC] cluster's massive stars emit particle winds and energetic light that are evaporating the gas cloud from which they formed.
The [Webb images][Webb images], released yesterday, shows details of [R136][R136 2] and [its surroundings][its surroundings] that have never been seen before, details that are helping humanity to better understanding of how all [stars are born, evolve and die][stars are born, evolve and die].

## 詞彙學習（漢羅/POJ/KIP/華語/English）
- 【蜘蛛星雲】Ti-tu-seng-hûn/Ti-tu-sing-hûn/蜘蛛星雲/Tarantula Nebula
- 【蜘蛛星群】Ti-tu seng-kûn/Ti-tu sing-kûn/蜘蛛星群/Tarantula Stars
- 【恆星形成區】hêng-chhiⁿ hêng-sêng-khu/hîng-tshinn hîng-sîng-khu/恆星形成區/star forming region
- 【粒子風】lia̍p-chú-hong/lia̍p-tsú-hong/粒子風/particle winds
- 【LMC】LMC/LMC/大麥哲倫星系/Large Magellanic Cloud (LMC)
- 【R136】R it-sam-lio̍k/R it-sam-lio̍k/R136/R136
- 【NGC 2070】NGC jī-khòng chhit-khóng/NGC jī-khòng chhit-khóng/NGC 2070/NGC 2070

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[NGC 2070]:https://en.wikipedia.org/wiki/NGC_2070
[Tarantula Nebula]:https://en.wikipedia.org/wiki/Tarantula_Nebula
[infrared light]:https://science.nasa.gov/ems/07_infraredwaves
[Webb Space Telescope]:https://solarsystem.nasa.gov/missions/james-webb-space-telescope/in-depth/
[main image]:https://webbtelescope.org/contents/media/images/2022/041/01GA76MYFN0FMKNRHGCAGGYCVQ
[R136 1]:https://en.wikipedia.org/wiki/R136
[near-infrared]:https://www.nasa.gov/audience/forstudents/9-12/features/F_The_Infrared_Region.html
[humans]:https://apod.nasa.gov/apod/ap190818.html
[rollover image]:https://webbtelescope.org/contents/media/images/2022/041/01GA77BCCQDQ8JZ0D5FCN70QHK
[radio waves]:https://science.nasa.gov/ems/05_radiowaves
[R136 e]:https://apod.nasa.gov/apod/ap210110.html
[R136 t]:https://apod.tw/daily/ap210110/
[more prominent]:https://live.staticflickr.com/8623/16525162295_6d833e5c55_b.jpg
[LMC]:https://apod.nasa.gov/apod/ap190905.html
[Webb images]:https://webbtelescope.org/contents/media/images/2022/041/01GA77EN9DSRGNGXWECYX1H1FP
[R136 2]:https://youtu.be/Xsq1oaehLG4
[its surroundings]:https://apod.nasa.gov/apod/ap201113.html
[stars are born, evolve and die]:https://science.nasa.gov/astrophysics/focus-areas/how-do-stars-form-and-evolve

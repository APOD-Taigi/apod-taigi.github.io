---
title: 鴟鴞星雲 ê 仙女
date: 2022-09-25
publishdate: 2022-09-25T11:45:00+0800
tags: [鴟鴞星雲, M16, 開放星團, 輻射, Hubble 太空望遠鏡]
hero: https://apod.nasa.gov/apod/fap/image/2209/FairyPillar_Hubble_960.jpg
summary: 這張相片是鴟鴞星雲內底幾若支引人注目 ê 塗粉雲柱 ê 其中一支。這支去 hŏng 講，伊有成一个巨型仙女。
categories: [podcast]
vocals: [阿錕]
---

{{% apod %}}

- 原始文章：[The Fairy of Eagle Nebula](https://apod.nasa.gov/apod/ap220925.html)
- 影像來源：[NASA](https://www.nasa.gov/), [ESA](https://www.esa.int/), [The Hubble Heritage Team](http://heritage.stsci.edu/commonpages/infoindex/ourproject/moreproject.html) ([STScI](http://www.stsci.edu/resources/)/[AURA](https://www.aura-astronomy.org/))
- 台文翻譯：[An-Li Tsai][An-Li Tsai] ([NCU][NCU])

{{< podcast "cl9iqe5b8011h01uz8z9t4nn3" >}}

## [漢羅] 鴟鴞星雲 ê 仙女
這个鴟鴞星雲 ê 塗粉雕塑這馬當咧蒸發。
較強 ê 恆星光 kā [較冷 ê 宇宙山脈][cool cosmic mountains] 吹薄了後，賰--ê [予雕出來--ê 雲柱][statuesque pillars]，可能會 hŏng 一寡想像，叫是講彼是一陣 [神祕 ê 野獸][mythical beasts]。
[這張][here] 相片是 [鴟鴞星雲][Eagle Nebula] 內底幾若支 [引人注目 ê 塗粉雲柱][several striking dust pillars t] ê 其中一支。這支去 hŏng 講，伊有成一个巨型 [仙女][fairy]。
是講這个仙女有 10 [光年][light years] 懸，而且會噴出比 [普通 ê 火][common fire] 閣較燒 ê 輻射。
這个 [較大 ê 鴟鴞星雲][greater Eagle Nebula] M16，實際上是巨型 ê 氣體 kah [塗粉][dust] ê 蒸發殼。
這內底是咧脹大 ê [閬空][cavity]，閬空內底是壯觀 ê 恆星托兒所，這馬當咧形成 [開放星團][open cluster]。
這个較大 ê 雲柱離咱有 7000 光年遠，差不多會 tī 10 萬年內底就會 [蒸發了了][likely evaporate away]。
[這張相片][featured image] 是踅地球--ê [Hubble 太空望遠鏡][Hubble Space Telescope] 翕--ê，這組色彩是為著科學目的，[重新配色--ê][re-assigned colors]。

## [POJ] Ba̍h-hio̍h-seng-hûn ê Sian-lú
Chit-ê Ba̍h-hio̍h-seng-hûn ê thô͘-hún tiau-sok chit-má tng-leh cheng-hoat.
Khah kiông ê hêng-chhiⁿ-kng kā khah léng ê ú-tiū soaⁿ-me̍h chhoe po̍h liáu-āu, chhun--ê khì hō͘ tiau--chhut-lâi--ê hûn-thiāu, khó-lêng ē hŏng chi̍t-kóa sióng-siōng, kiò-sī kóng he sī chi̍t tīn sîn-pì ê iá-siù.
Chit tiuⁿ siòng-phìⁿ sī Ba̍h-hio̍h seng-hûn lāi-té kúi-ā ki ìn-lâng-chù-bo̍k ê thô͘-hún hûn-thiāu ê kî-tiong chi̍t-ki.
Chit ki khì hŏng kóng, i ū sêng chi̍t-ê kū-hêng sian-lú.
Sī kóng chit ê sian-lú ū 10 kng-nî khoân, jî-chhiáⁿ ē phùn-chhut pí phó͘-thong ê hóe koh-khah sio ê hok-siā.
Chit ê khah tōa ê Ba̍h-hio̍h-seng-hûn M16, si̍t-chè siōng sī kū-hêng ê khì-thé kah thô͘-hún ê cheng-hoat khak.
Chit lāi-té sī leh tiùⁿ-tōa ê làng-khang, làng-khang lāi-té sī chòng-koan ê hêng-chhiⁿ thok-jî-só͘, chit-má tng-leh hêng-sêng khai-hòng-seng-thoân.
Chit ê khah tōa ê hûn-thiāu lî lán ū 7000 kng-nî hn̄g, chha-put-to ē tī 10 bān nî lāi-té to̍h-ē cheng-hoat liáu-liáu.
Chit tiuⁿ siòng-phìⁿ sī se̍h Tē-kiû--ê Hubble Thài-khong-bōng-oán-kiàⁿ hip--ê, chit cho͘ sek-chhái sī ūi-tio̍h kho-ha̍k bo̍k-te̍k, tiông-sin phòe-sek--ê.

## [KIP] Ba̍h-hio̍h-sing-hûn ê Sian-lú
Tsit-ê Ba̍h-hio̍h-sing-hûn ê thôo-hún tiau-sok tsit-má tng-leh tsing-huat.
Khah kiông ê hîng-tshinn-kng kā khah líng ê ú-tiū suann-me̍h tshue po̍h liáu-āu, tshun--ê khì hōo tiau--tshut-lâi--ê hûn-thiāu, khó-lîng ē hŏng tsi̍t-kuá sióng-siōng, kiò-sī kóng he sī tsi̍t tīn sîn-pì ê iá-siù.
Tsit tiunn siòng-phìnn sī Ba̍h-hio̍h sing-hûn lāi-té kuí-ā ki ìn-lâng-tsù-bo̍k ê thôo-hún hûn-thiāu ê kî-tiong tsi̍t-ki.
Tsit ki khì hŏng kóng, i ū sîng tsi̍t-ê kū-hîng sian-lú.
Sī kóng tsit ê sian-lú ū 10 kng-nî khuân, jî-tshiánn ē phùn-tshut pí phóo-thong ê hué koh-khah sio ê hok-siā.
Tsit ê khah tuā ê Ba̍h-hio̍h-sing-hûn M6, si̍t-tsè siōng sī kū-hîng ê khì-thé kah thôo-hún ê tsing-huat khak.
Tsit lāi-té sī leh tiùnn-tuā ê làng-khang, làng-khang lāi-té sī tsòng-kuan ê hîng-tshinn thok-jî-sóo, tsit-má tng-leh hîng-sîng khai-hòng-sing-thuân.
Tsit ê khah tuā ê hûn-thiāu lî lán ū 7000 kng-nî hn̄g, tsha-put-to ē tī 10 bān nî lāi-té to̍h-ē tsing-huat liáu-liáu.
Tsit tiunn siòng-phìnn sī se̍h Tē-kiû--ê Hubble Thài-khong-bōng-uán-kiànn hip--ê, tsit tsoo sik-tshái sī uī-tio̍h kho-ha̍k bo̍k-ti̍k, tiông-sin phuè-sik--ê.

## [English] The Fairy of Eagle Nebula
The dust sculptures of the Eagle Nebula are evaporating.
As powerful starlight whittles away these [cool cosmic mountains][cool cosmic mountains], the [statuesque pillars][statuesque pillars] that remain might be imagined as [mythical beasts][mythical beasts].
Featured [here][here] is one of [several striking dust pillars][several striking dust pillars e] of the [Eagle Nebula][Eagle Nebula] that might be described as a gigantic alien [fairy][fairy].
This fairy, however, is ten [light years][light years] tall and spews radiation much hotter than [common fire][common fire].
The [greater Eagle Nebula][greater Eagle Nebula], M16, is actually a giant evaporating shell of gas and [dust][dust] inside of which is a growing [cavity][cavity] filled with a spectacular stellar nursery currently forming an [open cluster][open cluster] of stars.
This great pillar, which is about 7,000 light years away, will [likely evaporate away][likely evaporate away] in about 100,000 years.
The [featured image][featured image] is in scientifically [re-assigned colors][re-assigned colors] and was taken by the Earth-orbiting [Hubble Space Telescope][Hubble Space Telescope].

## 詞彙學習（漢羅/POJ/KIP/華語/English）
- 【鴟鴞星雲】Ba̍h-hio̍h-seng-hûn/Ba̍h-hio̍h-sing-hûn/老鷹星雲/the Eagle Nebula
- 【M16】M cha̍p-la̍k/M16/M16
- 【開放星團】khai-hòng-seng-thoân/khai-hòng-sing-thuân/開放星團/open cluster
- 【輻射】hok-siā/hok-siā/輻射/radiation
- 【Hubble 太空望遠鏡】Hubble Thài-khong-bōng-oán-kiàⁿ/Hubble Thài-khong-bōng-uán-kiànn/哈伯太空望遠鏡/Hubble Space Telescope


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[cool cosmic mountains]:https://apod.nasa.gov/apod/ap071226.html
[statuesque pillars]:https://apod.nasa.gov/apod/ap201206.html
[mythical beasts]:http://www.pantheon.org/areas/bestiary/
[here]:https://hubblesite.org/contents/media/images/2005/12/1693-Image.html
[several striking dust pillars e]:https://apod.nasa.gov/apod/ap220314.html
[several striking dust pillars t]:https://apod.tw/daily/20220314/
[Eagle Nebula]:https://en.wikipedia.org/wiki/Eagle_Nebula
[fairy]:https://en.wikipedia.org/wiki/Fairies
[light years]:https://chandra.harvard.edu/photo/cosmic_distance.html
[common fire]:https://apod.nasa.gov/apod/ap180826.html
[greater Eagle Nebula]:https://apod.nasa.gov/apod/ap140216.html
[dust]:https://apod.nasa.gov/apod/ap030706.html
[cavity]:https://kidshealth.org/kid/health_problems/teeth/cavity.html
[open cluster]:https://en.wikipedia.org/wiki/Open_cluster
[likely evaporate away]:https://www.forbes.com/sites/startswithabang/2017/06/26/how-quickly-are-the-pillars-of-creation-being-destroyed/
[featured image]:https://hubblesite.org/news_release/news/2005-12
[re-assigned colors]:http://bf-astro.com/hubblep.htm
[Hubble Space Telescope]:https://www.stsci.edu/hst/HST_overview/

---
title: Callanish 岩石陣天頂 ê 日行軌跡
date: 2022-09-18
publishdate: 2022-09-18T11:45:00+0800
tags: [日行軌跡, 春秋分點, 冬夏至點, 換季, 交叉點, 青銅時代, 世界時]
hero: https://apod.nasa.gov/apod/image/2209/CallanishAnalemma_Petricca_960_Dates.jpg
summary: 你若是逐工仝一个時間 tī 外口仝一个所在 kā 太陽翕一張相，毋知太陽 tī 天頂 ê 位置會無仝無？
---

{{% apod %}}

- 原始文章：[Analemma over the Callanish Stones](https://apod.nasa.gov/apod/ap220918.html)
- 影像來源 kah 版權：[Giuseppe Petricca](https://www.astrobin.com/users/gmrphotographer/)
- 探索你的宇宙：[APOD 亂數生產器](http://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NCU][NCU])

## [漢羅] Callanish 岩石陣天頂 ê 日行軌跡
你若是逐工仝一个時間 tī 外口仝一个所在 kā 太陽翕一張相，毋知太陽 tī 天頂 ê 位置會無仝無？
欲回答這个問題，上緊 ê 方式是看 [日行軌跡][analemma]，就是 tī 一冬內仝一个所在仝一个時間翕--ê 合成相片。
[這張日行軌跡][featured analemma] 是 tī [英國][UK] [蘇格蘭][Scotland] [Outer Hebrides][Outer Hebrides] 群島 [Callanish][Callanish] 庄附近，kā 每幾若工就 tī 中晝翕--ê 相片合成--ê。
前景是 [Callanish][Callanish] [岩石陣][Stones]，是 西元前 2700 ê 一組岩石箍仔，彼陣猶是人類 ê [青銅時代][Bronze Age]。
咱毋知影這陣 [Callanish 岩石陣][Callanish Stones] 按呢排，是毋是有啥物天文意義。
日行軌跡會生做這个 [8 字形][figure-8]，是因為 [地球自轉軸趨一个角度][tilt of the Earth axis]，而且地球踅 [太陽][Sun] ê [軌道][Earth's orbit] 是 [長株圓--ê][ellipticity]。
到 [冬夏至點][solstice] ê 時陣，太陽會出現 tī 日行軌跡上懸點抑是上低點。
這張相片是冬至彼陣翕--ê，所以太陽會出現 tī 上低點。
到 [春秋分點][Equinox] ê 時陣，太陽會出現 tī 日行軌跡 ê 中央點，毋閣毋是 tī 交叉點。
這禮拜五 [世界時][UT] 半暝 1:04（[美洲][Americas] 是拜四）是 [秋分點][equinox 1]，這工 ê 日時 kah 暗時平長。
Tī 足濟文化內底會 tī [春秋分點][equinox 2] 這工 [慶祝][cultures celebrate] 換季。


## [POJ] Callanish giâm-chio̍h-tīn thiⁿ-téng ê Ji̍t-hêng kúi-jiah
Lí nā-sī ta̍k-kang kāng chi̍t-ê sî-kan tī gōa-kháu kāng chi̍t-ê só͘-chāi kā Thài-iông hip chi̍t-tiuⁿ siòng, m̄-chai Thài-iông tī thiⁿ-téng ê ūi-tì ē bô-kâng bô?
Beh hôe-tap chit-ê būn-tê, siōng kín ê hong-sek sī khòaⁿ ji̍t-hêng-kúi-jiah, to̍h sī tī chi̍t tang lāi kāng chi̍t-ê só͘-chāi kāng chi̍t-ê sî-kan hip--ê ha̍p-sêng siòng-phìⁿ.
Chit-tiuⁿ ji̍t-hêng-kúi-jiah sī tī Eng-kok So͘-keh-lân Outer Hebrides kûn-tó Callanish chng hū-kīn, kā múi  kúi-ā kang to̍h tī tiong-tàu hip--ê siòng-phìⁿ ha̍p-sêng--ê.
Chiân-kéng sī Callanish giâm-chio̍h-tīn, sī se-goân chêng 2700 ê chi̍t-cho͘ giâm-chio̍h kho͘-á, hit-chūn iáu-sī jîn-lūi ê Chhiⁿ-tâng sî-tāi.
Lán m̄-chai-iáⁿ chit-tīn Callanish giâm-chio̍h-tīn án-ni pâi, sī-m̄-sī ū siáⁿ-mih thian-bûn ì-gī.
Ji̍t-hêng-kúi-jiah ē seⁿ-chò chi̍t-ê 8 jī-hêng, sī in-ūi Tē-kiû chū-choán-te̍k chhu chi̍t-ê kak-tō͘, jī-chhiah Tē-kiû se̍h Thài-iông ê kúi-tō sī tn̂g-tu-îⁿ--ê.
Kàu tang-hā chì-tiám chit-kang, Thài-iông ē chhut-hiān tī ji̍t-hêng-kúi-jiah siōng koân tiám iah-sī siōng kē tiám.
Chit-tiuⁿ siòng-phìⁿ sī tang-chì hit-chūn hip--ê, só͘-í Thài-iông ē chhut-hiān tī siōng kē tiám.
Kàu chhun-chhiu hun-tiám chit-kang, Thài-iông ē chhut-hiān tī ji̍t-hêng-kúi-jiah ê tiong-ng-tiám, m̄-koh m̄-sī tī kau-chhe-tiám.
Chit lé-pài gō͘ Sè-kài-sî pòaⁿ-mî 1:04 (Bí-chiu sī pài-sì) sī chhiu-hun tiám, chit-kang ê ji̍t-si̍t kah àm-sî pêⁿ-tn̂g.
Tī chiok chōe bûn-hòa lāi-té ē tī chhun-chhiu-hun chit-kang khèng-chiok ōaⁿ-kùi.

## [KIP] Callanish giâm-tsio̍h-tīn thinn-tíng ê Ji̍t-hîng kuí-jiah
Lí nā-sī ta̍k-kang kāng tsi̍t-ê sî-kan tī guā-kháu kāng tsi̍t-ê sóo-tsāi kā Thài-iông hip tsi̍t-tiunn siòng, m̄-tsai Thài-iông tī thinn-tíng ê uī-tì ē bô-kâng bô?
Beh huê-tap tsit-ê būn-tê, siōng kín ê hong-sik sī khuànn ji̍t-hîng-kuí-jiah, to̍h sī tī tsi̍t tang lāi kāng tsi̍t-ê sóo-tsāi kāng tsi̍t-ê sî-kan hip--ê ha̍p-sîng siòng-phìnn.
Tsit-tiunn ji̍t-hîng-kuí-jiah sī tī Ing-kok Soo-keh-lân Outer Hebrides kûn-tó Callanish tsng hū-kīn, kā muí  kuí-ā kang to̍h tī tiong-tàu hip--ê siòng-phìnn ha̍p-sîng--ê.
Tsiân-kíng sī Callanish giâm-tsio̍h-tīn, sī se-guân tsîng 2700 ê tsi̍t-tsoo giâm-tsio̍h khoo-á, hit-tsūn iáu-sī jîn-luī ê Tshinn-tâng sî-tāi.
Lán m̄-tsai-iánn tsit-tīn Callanish giâm-tsio̍h-tīn án-ni pâi, sī-m̄-sī ū siánn-mih thian-bûn ì-gī.
Ji̍t-hîng-kuí-jiah ē senn-tsò tsi̍t-ê 8 jī-hîng, sī in-uī Tē-kiû tsū-tsuán-ti̍k tshu tsi̍t-ê kak-tōo, jī-tshiah Tē-kiû se̍h Thài-iông ê kuí-tō sī tn̂g-tu-înn--ê.
Kàu tang-hā tsì-tiám tsit-kang, Thài-iông ē tshut-hiān tī ji̍t-hîng-kuí-jiah siōng kuân tiám iah-sī siōng kē tiám.
Tsit-tiunn siòng-phìnn sī tang-tsì hit-tsūn hip--ê, sóo-í Thài-iông ē tshut-hiān tī siōng kē tiám.
Kàu tshun-tshiu hun-tiám tsit-kang, Thài-iông ē tshut-hiān tī ji̍t-hîng-kuí-jiah ê tiong-ng-tiám, m̄-koh m̄-sī tī kau-tshe-tiám.
Tsit lé-pài gōo Sè-kài-sî puànn-mî 1:04 (Bí-tsiu sī pài-sì) sī tshiu-hun tiám, tsit-kang ê ji̍t-si̍t kah àm-sî pênn-tn̂g.
Tī tsiok tsuē bûn-huà lāi-té ē tī tshun-tshiu-hun tsit-kang khìng-tsiok uānn-kuì.

## [English] Analemma over the Callanish Stones
If you went outside at the same time every day and took a picture that included the Sun, how would the Sun's position change?
A more visual answer to that question is an [analemma][analemma], a composite image taken from the same spot at the same time over the course of a year.
The [featured analemma][featured analemma] was composed from images taken every few days at noon near the village of [Callanish][Callanish] in the [Outer Hebrides][Outer Hebrides] in [Scotland][Scotland], [UK][UK].
In the foreground are the [Callanish][Callanish] [Stones][Stones], a stone circle built around 2700 BC during humanity's [Bronze Age][Bronze Age].
It is not known if the placement of the [Callanish Stones][Callanish Stones] has or had astronomical significance.
The ultimate causes for the [figure-8][figure-8] shape of this and all analemmas are the [tilt of the Earth axis][tilt of the Earth axis] and the [ellipticity][ellipticity] of the [Earth's orbit][Earth's orbit] around the [Sun][Sun].
At the [solstice][solstice]s, the Sun will appear at the top or bottom of an analemma.
The featured image was taken near the December solstice and so the Sun appears near the bottom.
[Equinox][Equinox]es, however, correspond to analemma middle points -- not the intersection point.
This coming Friday at 1:04 am ([UT][UT]) -- Thursday in the [Americas][Americas] -- is the [equinox][equinox 1] ("equal night"), when day and night are equal over all of planet Earth.
Many [cultures celebrate][cultures celebrate] a change of season at an [equinox][equinox 2].

## 詞彙學習（漢羅/POJ/KIP/華語/English）
- 【日行軌跡】ji̍t-hêng-kúi-jiah/ji̍t-hîng-kuí-jiah/日行跡/Analemma
- 【春秋分點】chhun-chhiu hun-tiám/tshun-tshiu hun-tiám/春秋分點/equinox
- 【冬夏至點】tang-hā chì-tiám/tang-hā tsì-tiám/冬夏至點/solstice
- 【交叉點】kau-chhe-tiám/kau-tshe-tiám/交叉點/intersection point
- 【換季】ōaⁿ-kùi/uānn-kuì/換季/change season
- 【青銅時代】Chhiⁿ-tâng sî-tāi/Tshinn-tâng sî-tāi/青銅時代/Bronze Age
- 【世界時】Sè-kài-sî/Sè-kài-sî/世界時/Universal Time (UT)


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[analemma]:https://en.wikipedia.org/wiki/Analemma
[featured analemma]:https://gmrphotographer.net/wordpress/2019/01/29/2017-solar-analemma-over-callanish/
[Callanish]:https://en.wikipedia.org/wiki/Callanish
[Outer Hebrides]:https://en.wikipedia.org/wiki/Outer_Hebrides
[Scotland]:https://en.wikipedia.org/wiki/Scotland
[UK]:https://en.wikipedia.org/wiki/United_Kingdom
[Callanish]:https://en.wikipedia.org/wiki/Callanish_Stones
[Stones]:https://youtu.be/5mcPHxuVhWk
[Bronze Age]:https://en.wikipedia.org/wiki/Bronze_Age
[Callanish Stones]:https://www.youtube.com/watch?v=mkbEhp8hJN8
[figure-8]:https://apod.nasa.gov/apod/ap160822.html
[tilt of the Earth axis]:https://spaceplace.nasa.gov/seasons/en/
[ellipticity]:https://mathworld.wolfram.com/Ellipse.html
[Earth's orbit]:http://bhenvis.nic.in/images/season_climate.jpg
[Sun]:https://solarsystem.nasa.gov/solar-system/sun/exploration/
[solstice]:https://apod.nasa.gov/apod/ap170621.html
[Equinox]:https://apod.nasa.gov/apod/ap170319.html
[UT]:https://eclipse.gsfc.nasa.gov/SEhelp/TimeZone.html
[Americas]:https://en.wikipedia.org/wiki/Americas
[equinox 1]:https://en.wikipedia.org/wiki/Equinox
[cultures celebrate]:http://mentalfloss.com/article/59049/autumnal-equinox-traditions
[equinox 2]:https://apod.nasa.gov/apod/ap160320.html

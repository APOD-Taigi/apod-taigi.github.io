---
title: 太空中 ê DART 小行星衝擊實驗
date: 2022-09-29
publishdate: 2022-09-29T11:45:00+0800
tags: [DART, 衛星伴, LICIACube, 輕型意大利小行星成像立方衛星, 小行星 Didymos, 小行星 Dimorphos, 直徑]
hero: https://apod.nasa.gov/apod/image/2209/liciacube_leia_l0_1664234215_00000_01_c.jpg
summary: 衝擊實驗 15 工前，DART 太空船內底裝一台細台衛星伴，主要是欲用來紀錄這个歷史上 行星防衛技術 ê 演示。
categories: [podcast]
vocals: [阿錕]
---

{{% apod %}}

- 原始文章：[DART Asteroid Impact from Space](https://apod.nasa.gov/apod/ap220929.html)
- 影像來源 kah [版權][copyright]：[ASI](https://www.asi.it/) / [NASA](https://www.nasa.gov/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl9lnb95h00n201uz0udehsux" >}}

## [漢羅] 太空中 ê DART 小行星衝擊實驗
衝擊實驗 [15 工][Fifteen days] 前，DART 太空船內底裝一台細台衛星伴，主要是欲用來紀錄這个歷史上 [行星防衛技術][planetary defense technology] ê 演示。
這台「輕型意大利 小行星成像 立方衛星」是意大利太空總署提供--ê，嘛叫做 LICIACube，[有紀錄著衝擊過了 ê 影像][recorded this image of the event's aftermath]。
這張影像上正爿遐有翕著物件噴出來，這是 [DART 衝擊實驗挵著 小行星 Dimorphos 幾若分鐘內][following DART's impact e]，tī 80 公里遠 ê LICIACube 翕著 ê 影像。
小行星 Dimorphos ê 直徑有 160 公尺長，伊是踅 直徑 780 公尺長 ê [小行星 Didymos][around Didymos] 咧行 ê 衛星，這馬離咱地球差不多有 1100 公里遠。
小行星 Didymos 就 tī LICIACube 影像中央倚正爿遐。
紲落來幾若禮拜，地面望遠鏡會繼續觀測 踅小行星 Didymos ê Dimorphos ê 小變化，看 DART 衝擊實驗是毋是有 kā 咱 ê 目標挵歪去，才有法度 [判斷][evaluate] 這个實驗是毋是有效率。

## [POJ] Thài-khong tiong ê DART Sió-kiâⁿ-chhiⁿ Chhiong-kek Si̍t-giām
Chhiong-kek si̍t-giām 15 kang chêng, DART Thài-khong-chûn lāi-té chng chi̍t-tâi sè-tâi ōe-chhiⁿ-phōaⁿ, chú-iàu sī beh iōng-lâi kì-lio̍k chit-ê le̍k-sú siōng kiâⁿ-chhiⁿ hông-ōe ki-su̍t ê ián-sī.
Chit-tâi "Khin-hêng I-tà-lī Sió-kiâⁿ-chhiⁿ Sêng-siōng Li̍p-hong-Ōe-chhiⁿ" sī I-tá-lī Thài-khong-chóng-sú the̍h-kiong--ê, mā kiò-chò LICIACube, ū kì-lio̍k tio̍h chhiong-kek kòe-liáu ê iáⁿ-siōng.
Chit-tiuⁿ iáⁿ-siōng siōng chiàⁿ-pêng hiah ū hip-tio̍h mi̍h-kiāⁿ phùn--chhut-lâi, che sī DART chhiong-kek si̍t-giām lòng-tio̍h sió-kiâⁿ-chhiⁿ Dimorphos kúi-ā hun-cheng lāi, tī 80 kong-lí hn̄g ê LICIACube hip-tio̍h ê iáⁿ-siōng.
Sió-kiâⁿ-chhiⁿ Dimorphos ê ti̍t-kèng ū 160 kong-lí tn̂g, i sī se̍h ti̍t-kèng 780 kong-chhioh tn̂g ê sió-kiâⁿ-chhiⁿ Didymos leh kiâⁿ ê ōe-chhiⁿ, chit-má lī lán Tē-kiû chha-put-to ū 1100 kong-lí hn̄g.
Sió-kiâⁿ-chhiⁿ Didymos to̍h tī LICIACube iáⁿ-siōng tiong-ng óa chiàⁿ-pêng hiah.
Sòa-lo̍h-lâi kúi-ā lé-pài, tē-bīn bōng-oán-kiàⁿ ē kè-sio̍k koan-chhek se̍h sió-kiâⁿ-chhiⁿ Didymos ê Dimorphos ê sió piàn-hòa, khòaⁿ DART chhiong-kek si̍t-giām sī-m̄-sī ū kā lán ê bo̍k-piau lòng oai--khì, chiah ū hoat-tō͘ phòaⁿ-toàn chit-ê si̍t-giām sī-m̄-sī ū hāu-lu̍t.

## [KIP] Thài-khong tiong ê DART Sió-kiânn-tshinn Tshiong-kik Si̍t-giām
Tshiong-kik si̍t-giām 15 kang tsîng, DART Thài-khong-tsûn lāi-té tsng tsi̍t-tâi sè-tâi uē-tshinn-phuānn, tsú-iàu sī beh iōng-lâi kì-lio̍k tsit-ê li̍k-sú siōng kiânn-tshinn hông-uē ki-su̍t ê ián-sī.
Tsit-tâi "Khin-hîng I-tà-lī Sió-kiânn-tshinn Sîng-siōng Li̍p-hong-Uē-tshinn" sī I-tá-lī Thài-khong-tsóng-sú the̍h-kiong--ê, mā kiò-tsò LICIACube, ū kì-lio̍k tio̍h tshiong-kik kuè-liáu ê iánn-siōng.
Tsit-tiunn iánn-siōng siōng tsiànn-pîng hiah ū hip-tio̍h mi̍h-kiānn phùn--tshut-lâi, tse sī DART tshiong-kik si̍t-giām lòng-tio̍h sió-kiânn-tshinn Dimorphos kuí-ā hun-tsing lāi, tī 80 kong-lí hn̄g ê LICIACube hip-tio̍h ê iánn-siōng.
Sió-kiânn-tshinn Dimorphos ê ti̍t-kìng ū 160 kong-lí tn̂g, i sī se̍h ti̍t-kìng 780 kong-tshioh tn̂g ê sió-kiânn-tshinn Didymos leh kiânn ê uē-tshinn, tsit-má lī lán Tē-kiû tsha-put-to ū 1100 kong-lí hn̄g.
Sió-kiânn-tshinn Didymos to̍h tī LICIACube iánn-siōng tiong-ng uá tsiànn-pîng hiah.
Suà-lo̍h-lâi kuí-ā lé-pài, tē-bīn bōng-uán-kiànn ē kè-sio̍k kuan-tshik se̍h sió-kiânn-tshinn Didymos ê Dimorphos ê sió piàn-huà, khuànn DART tshiong-kik si̍t-giām sī-m̄-sī ū kā lán ê bo̍k-piau lòng uai--khì, tsiah ū huat-tōo phuànn-tuàn tsit-ê si̍t-giām sī-m̄-sī ū hāu-lu̍t.

## [English] DART Asteroid Impact from Space
[Fifteen days][Fifteen days] before impact, the DART spacecraft deployed a small companion satellite to document its historic [planetary defense technology][planetary defense technology] demonstration.
Provided by the Italian Space Agency, the Light Italian CubeSat for Imaging Asteroids, aka LICIACube, [recorded this image of the event's aftermath][recorded this image of the event's aftermath].
A cloud of ejecta is seen near the right edge of the frame captured only minutes [following DART's impact][following DART's impact e] with target asteroid Dimorphos while LICIACube was about 80 kilometers away.
Presently about 11 million kilometers from Earth, 160 meter diameter Dimorphos is a moonlet orbiting 780 meter diameter asteroid Didymos.
Didymos is seen off center in the LICIACube image.
Over the coming weeks, ground-based telescopic observations will look for a small change in Dimorphos' orbit [around Didymos][around Didymos] to [evaluate][evaluate] how effectively the DART impact deflected its target.

## 詞彙學習（漢羅/POJ/KIP/華語/English）
- 【雙小行星改道實驗】Siang-sió-kiâⁿ-chhiⁿ kái-tō si̍t-giām/Siang-sió-kiânn-tshinn kái-tō si̍t-giām/雙小行星改道實驗/Double Asteroid Redirection Test (DART)
- 【衛星伴】ōe-chhiⁿ-phōaⁿ/uē-tshinn-phuānn/伴衛星/companion satellite
- 【輕型意大利小行星成像立方衛星】Khin-hêng I-tà-lī Sió-kiâⁿ-chhiⁿ Sêng-siōng Li̍p-hong-Ōe-chhiⁿ/Khin-hîng I-tà-lī Sió-kiânn-tshinn Sîng-siōng Li̍p-hong-Uē-tshnn/輕型意大利小行星成像立方衛星/the Light Italian CubeSat for Imaging Asteroids (LICIACube)
- 【小行星 Dimorphos】sió-kiâⁿ-chhiⁿ Dimorphos/sió-kiânn-tshinn Dimorphos/小行星 Dimorphos/Dimorphos
- 【小行星 Didymos】sió-kiâⁿ-chhiⁿ Didymos/sió-kiânn-tshinn Didymos/小行星 Didymos/Didymos
- 【直徑】ti̍t-kèng/ti̍t-kìng/直徑/diameter


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Fifteen days]:https://www.nasa.gov/feature/dart-s-small-satellite-companion-takes-flight-ahead-of-impact
[planetary defense technology]:https://www.nasa.gov/specials/pdco/index.html
[recorded this image of the event's aftermath]:https://www.nasa.gov/feature/first-images-from-italian-space-agency-s-liciacube-satellite
[following DART's impact e]:https://apod.nasa.gov/apod/ap220927.html
[following DART's impact t]:https://apod.tw/daily/20220927/
[around Didymos]:https://solarsystem.nasa.gov/asteroids-comets-and-meteors/asteroids/didymos/in-depth/
[evaluate]:https://www.jhuapl.edu/NewsStory/220826b-dart-team-confirms-orbit-of-targeted-asteroid

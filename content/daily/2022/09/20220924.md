---
title: 九月 ê 日出烏影
date: 2022-09-24
publishdate: 2022-09-24T11:45:00+0800
tags: [春秋分點, 透視, 佛光, 換季, 世界協調時, 天球, 赤道, 南半球, 北半球]
hero: https://apod.nasa.gov/apod/fap/image/2209/DSCF4968_PS_Lioce-1024.jpg
summary: 2022 年 9 月 23 拜五 世界時 1:03，是太陽 tī 地球天頂路線 kah 天球赤道交叉，向南方行去 ê 時陣。天文上就是按呢咧定義逐年九月 ê 春秋分點。
categories: [podcast]
vocals: [阿錕]
---

{{% apod %}}

- 原始文章：[September Sunrise Shadows](https://apod.nasa.gov/apod/ap220924.html)
- 影像來源 kah [版權][copyright]：[Donato Lioce](https://www.instagram.com/donamour_photography/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl9h7y60700x101wme2cohyhg" >}}

## [漢羅] 九月 ê 日出烏影
2022 年 9 月 23 拜五 世界協調時 1:03，是太陽 tī 地球天頂路線 kah 天球赤道交叉，向南方行去 ê 時陣。
[天文上就是按呢咧定義][The defining astronomical moment] [逐年][yearly journey t] 九月 ê 春秋分點。
這个時陣開始，tùi 咱這个 [美麗地球 ê 北半球來講就是秋天][fall for our fair planet]，tùi 南半球來講就是春天。
這工 ê 日時 kah 暗暝差不多是平長。
是講，你若是欲慶祝 [天文定義 ê 換季][astronomical change of seasons]，你會當欣賞日出，嘛會當欣賞這个佛光。
這个雲造成 ê 烏影投影，會 tī 日出抑是日落、晨昏交界 ê 時陣，產生戲劇性 ê 景色。
[因為透視效應][Due to perspective]，平行 ê 烏影敢若是 ùi 日出 ê 方向射過來--ê。
這工閣是 tī 春秋分點前後，所以 [遐][and a place] 就 tī 地平線 正東 ê 方向。
這張相片是 9 月 15 這工 tī 意大利 Petacciato 庄頭附近 ê 地中海海岸翕--ê。
有翕著日出這陣 ê 天景 kah 海景，包括天頂 ê 佛光 kah [海面 ê 反射][specular reflections]。

## [POJ] Káu-goe̍h ê Ji̍t-chhut o͘-iáⁿ
2022 nî 9 goe̍h 23 pái gō͘ sè-kài-hia̍p-tiau-sî 1:03, sī Thài-iông tī Tē-kiû thiⁿ-téng lō͘-sòaⁿ kah thian-kiû chhek-tō kau-chhe, hiòng lâm-hong kiâⁿ--khì ê sî-chūn.
Thian-bûn siōng to̍h-sī án-ni leh tēng-gī ta̍k-nî káu-goe̍h ê chhun-chhiu-hun-tiám.
Chit-ê sî-chūn khai-sí, tùi lán chit-ê bí-lē Tē-kiû ê pak-pòaⁿ-kiû lâi kóng to̍h-sī chhiu-thiⁿ, tùi lâm-pòaⁿ-kiû lâi kóng to̍h-sī chhun-thiⁿ.
Chit-kang ê ji̍t-sî kah àm-mî chha-put-to sī pêⁿ tn̂g.
Sī kóng, lí nā-sī beh khèng-chiok thian-bûn tēng-gī ê ōaⁿ-kùi, lí ē-tàng him-sióng ji̍t-chhut, mā ē-tàng him-sióng chit-ê hu̍t-kng.
Chit-ê hûn chō-sêng ê o͘-iáⁿ tâu-iáⁿ, ē tī ji̍t-chhut iah-sī ji̍t-lo̍h, sîn-hun kau-kài ê sî-chūn, sán-seng hì-kio̍k-sèng ê kéng-sek.
In-ūi thàu-sī hāu-èng, pêng-hêng ê o͘-iáⁿ ká-ná sī ùi ji̍t-chhut ê hong-hiòng siā--kòe-lâi--ê.
Chit kang koh sī tī chhun-chhiu-hun-tiám chêng-āu, só͘-í hiah to̍h tī tē-pêng-sòaⁿ chiàⁿ tang ê hong-hiòng.
Chit tiuⁿ siòng-phìⁿ sī 9 goe̍h 15 chit-kang tī I-tá-lī Petacciato chng-thâu hū-kīn ê Tē-tiong-hái hái-hōaⁿ hip--ê.
Ū hip-tio̍h ji̍t-chhut chi̍t-chūn ê thian-kéng kah hái-kéng, pau-koat thiⁿ-téng ê hu̍t-kng kah hái-bīn ê hoán-siā.

## [KIP] Káu-gue̍h ê Ji̍t-tshut oo-iánn
2022 nî 9 gue̍h 23 pái gōo sè-kài-hia̍p-tiau-sî 1:03, sī Thài-iông tī Tē-kiû thinn-tíng lōo-suànn kah thian-kiû tshik-tō kau-tshe, hiòng lâm-hong kiânn--khì ê sî-tsūn.
Thian-bûn siōng to̍h-sī án-ni leh tīng-gī ta̍k-nî káu-gue̍h ê tshun-tshiu-hun-tiám.
Tsit-ê sî-tsūn khai-sí, tuì lán tsit-ê bí-lē Tē-kiû ê pak-puànn-kiû lâi kóng to̍h-sī tshiu-thinn, tuì lâm-puànn-kiû lâi kóng to̍h-sī tshun-thinn.
Tsit-kang ê ji̍t-sî kah àm-mî tsha-put-to sī pênn tn̂g.
Sī kóng, lí nā-sī beh khìng-tsiok thian-bûn tīng-gī ê uānn-kuì, lí ē-tàng him-sióng ji̍t-tshut, mā ē-tàng him-sióng tsit-ê hu̍t-kng.
Tsit-ê hûn tsō-sîng ê oo-iánn tâu-iánn, ē tī ji̍t-tshut iah-sī ji̍t-lo̍h, sîn-hun kau-kài ê sî-tsūn, sán-sing hì-kio̍k-sìng ê kíng-sik.
In-uī thàu-sī hāu-ìng, pîng-hîng ê oo-iánn ká-ná sī uì ji̍t-tshut ê hong-hiòng siā--kuè-lâi--ê.
Tsit kang koh sī tī tshun-tshiu-hun-tiám tsîng-āu, sóo-í hiah to̍h tī tē-pîng-suànn tsiànn tang ê hong-hiòng.
Tsit tiunn siòng-phìnn sī 9 gue̍h 15 tsit-kang tī I-tá-lī Petacciato tsng-thâu hū-kīn ê Tē-tiong-hái hái-huānn hip--ê.
Ū hip-tio̍h ji̍t-tshut tsi̍t-tsūn ê thian-kíng kah hái-kíng, pau-kuat thinn-tíng ê hu̍t-kng kah hái-bīn ê huán-siā.

## [English] September Sunrise Shadows

[The defining astronomical moment][The defining astronomical moment] for this September's equinox was on Friday, September 23, 2022 at 01:03 UTC, when the Sun crossed the celestial equator moving south in its [yearly journey][yearly journey e] through planet Earth's sky.
That marked the beginning of [fall for our fair planet][fall for our fair planet] in the northern hemisphere and spring in the southern hemisphere, when day and night are nearly equal around the globe.
Of course, if you celebrate the [astronomical change of seasons][astronomical change of seasons] by watching a sunrise you can also look for crepuscular rays.
The shadows cast by clouds can have a dramatic appearance in the twilight sky during any sunrise or sunset.
[Due to perspective][Due to perspective], the parallel shadows will seem to point back to the rising Sun [and a place][and a place] due east on your horizon near the equinox date.
Taken on September 15, this sunrise sea and skyscape captured crepuscular rays in the sky and watery [specular reflections][specular reflections] from the Mediterranean coast near the village of Petacciato, Italy.

## 詞彙學習（漢羅/POJ/KIP/華語/English）
- 【春秋分點】chhun-chhiu-hun-tiám/tshun-tshiu-hun-tiám/春秋分點/equinox
- 【透視】thàu-sī/thàu-sī/透視/perspective
- 【佛光】hu̍t-kng/hu̍t-kng/佛光/crepuscular rays
- 【換季】ōaⁿ-kùi/uānn-kuì/換季/change of seasons
- 【世界協調時】sè-kài-hia̍p-tiau-sî/sè-kài-hia̍p-tiau-sî/世界協調時/Coordinated Universal Time (UTC)
- 【天球】thian-kiû/thian-kiû/天球/celestial
- 【赤道】chhek-tō/chhek-tō/赤道/equator
- 【赤道】chhiah-tō/tshiah-tō/赤道/equator
- 【北半球】pak-pòaⁿ-kiû/pak-puànn-kiû/北半球/thenorthern hemisphere
- 【南半球】lâm-pòaⁿ-kiû/lâm-puànn-kiû/南半球/the southern hemisphere


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[The defining astronomical moment]:https://earthsky.org/astronomy-essentials/everything-you-need-to-know-september-equinox/
[yearly journey e]:https://apod.nasa.gov/apod/ap220918.html
[yearly journey t]:https://apod.tw/daily/20220918/
[fall for our fair planet]:https://www.timeanddate.com/calendar/autumnal-equinox.html
[astronomical change of seasons]:https://blogs.nasa.gov/Watch_the_Skies/2022/09/20/september-equinox-marks-the-start-of-fall-2022/
[Due to perspective]:https://atoptics.co.uk/atoptics/ray1.htm
[and a place]:https://apod.nasa.gov/apod/ap160922.html
[specular reflections]:https://www.scienceabc.com/nature/why-does-the-sun-reflect-off-seas-and-oceans.html

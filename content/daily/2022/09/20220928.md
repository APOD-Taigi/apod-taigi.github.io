---
title: Shasta 山 ê 猖狂夜空
date: 2022-09-28
publishdate: 2022-09-28T11:45:00+0800
tags: [銀河系, 中央帶, 天蠍座, 蛇夫座, 蛇夫座 ρ, 蛇夫座 ζ, 發射星雲, 複合體, 藍色時間, 超新星, 心宿二]
hero: https://apod.nasa.gov/apod/fap/image/2209/ShastaSky_Rohner_960_annotated.jpg
summary: 夜空是毋是咧 tùi Shasta 受氣？Tī 一寡古早時代 ê 傳說，是天頂 kah 地下 ê 神 tī 遐咧相拍。
categories: [podcast]
vocals: [阿錕]
---

{{% apod %}}

- 原始文章：[A Furious Sky over Mount Shasta](https://apod.nasa.gov/apod/ap220928.html)
- 影像來源 kah 版權：[Ralf Rohner](https://www.instagram.com/skypointer2000/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl9pusxjg00nm01uyca0devjl" >}}

## [漢羅] Shasta 山 ê 猖狂夜空
夜空是毋是咧 tùi Shasta 受氣？
Tī 一寡古早時代 ê [傳說][legends] 內底，這是天頂 kah 地下 ê 神 tī 遐咧相拍。
是講 tī [美國][USA] [加州][California] 這个 [大火山][this enormous volcano] 咧噴火 ê 時陣，有當時仔天頂嘛足鬧熱--ê。
這款戲劇性 ê [深空天景][this deep sky image] 會當 tī 六月底 ê 時陣翕著。
倒爿天頂是咱 [銀河系][Milky Way Galaxy] ê [中央帶][central band]，前景是去予雪崁牢 ê 山。
正爿天頂是媠甲親像一幅圖 ê 夜空，遐有現代星座 ê [天蠍座][Scorpius] kah [蛇夫座][Ophiuchus]。
咱會當 tī Shasta 山正爿看著較光 ê 柑仔色恆星 [心宿二][Antares 1] kah 多彩 ê [蛇夫座 ρ 雲 複合體][colorful rho Ophiuchi cloud complex]，正爿頂懸遐是 [蛇夫座 ζ][zeta Ophiuchus] 外圍 ê 紅色發射星雲。
[這張][featured composite] tī [地球][earth] 翕--ê 組合影像是 tī [藍色時間][blue hour] 翕--ê 兩張全景圖。
其中追蹤天景彼張是較晏翕--ê，是用仝一台 kha-mé-lah 踮仝一个所在翕--ê。
免幾若百萬年，[心宿二][Antares 2]、一寡 [蛇夫座 ρ 系統][rho Ophiuchi system] 內底 ê 恆星、kah [蛇夫座 ζ][zeta Oph] [應該攏會爆炸][likely explode]，變做 [超新星][supernova]。

## [POJ] Shasta soaⁿ ê Chhiong-kông iā-khong
Iā-khong sī-m̄-sī leh tùi Shasta siūⁿ-khì?
Tī chi̍t-kóa kó͘-chá sî-tāi ê thoân-soat lāi-té, che sī thiⁿ-téng kah tē-hā ê sîn tī hiah leh sio-phah.
Sī kóng tī Bí-kok Ka-chiu chit-ê tōa hóe-soaⁿ leh phùn-hóe ê sî-chūn, ū-tang-sî-á thiⁿ-téng mā chiok lāu-jia̍t--ê.
Chit-khoán hì-kio̍k-sèng ê chhim-khong thian-kéng ē-tàng tī la̍k goe̍h-té ê sî-chūn hip-tio̍h.
Tò-pêng thiⁿ-téng sī lán Gîn-hô-hē ê tiong-ng-tòa, chiân-kéng sī khì hō͘ soat khàm-tiâu ê soaⁿ.
Chiàⁿ-pêng thiⁿ-téng sī súi kah chhin-chhiūⁿ chi̍t-pak-tô͘ ê iā-khong, hiah ū hiān-tāi seng-chō ê Thian-giat-chō kah Siâ-hu-chō.
Lán ē-tàng tī Shasta soaⁿ chiàⁿ-pêng khòaⁿ-tio̍h khah kng ê kam-á-sek hêng-chhiⁿ Sim-siù-jī  kah to-chhái ê Siâ-hu-chō ρ hûn ho̍k-ha̍p-thé, chiàⁿ-pêng téng-koân hiah sī Siâ-hu-chō ζ gōa-ûi ê âng-sek hoat-siā-seng-hûn.
Chit-tiuⁿ tī Tē-kiû hip--ê cho͘-ha̍p iáⁿ-siōng sī tī nâ-sek-sî-kan hip--ê nn̄g tiuⁿ choân-kéng-tô͘.
Kî-tiong tui-chong thian-kéng hit-tiuⁿ sī khah òaⁿ hip--ê, sī iōng kâng chi̍t-tâi kha-mé-lah tiàm kâng chi̍t-ê só͘-chāi hip--ê.
Bián kúi-ā pah-bān nî, Sim-siù-jī, chi̍t-kóa Siâ-hu-chō ρ hē-thóng lāi-té ê hêng-chhiⁿ, kah Siâ-hu-chō ζ èng-kai lóng ē po̍k-chà, piàn-chò chhiau-sin-seng.

## [KIP] Shasta suann ê Tshiong-kông iā-khong
Iā-khong sī-m̄-sī leh tuì Shasta siūnn-khì?
Tī tsi̍t-kuá kóo-tsá sî-tāi ê thuân-suat lāi-té, tse sī thinn-tíng kah tē-hā ê sîn tī hiah leh sio-phah.
Sī kóng tī Bí-kok Ka-tsiu tsit-ê tuā hué-suann leh phùn-hué ê sî-tsūn, ū-tang-sî-á thinn-tíng mā tsiok lāu-jia̍t--ê.
Tsit-khuán hì-kio̍k-sìng ê tshim-khong thian-kíng ē-tàng tī la̍k gue̍h-té ê sî-tsūn hip-tio̍h.
Tò-pîng thinn-tíng sī lán Gîn-hô-hē ê tiong-ng-tuà, tsiân-kíng sī khì hōo suat khàm-tiâu ê suann.
Tsiànn-pîng thinn-tíng sī suí kah tshin-tshiūnn tsi̍t-pak-tôo ê iā-khong, hiah ū hiān-tāi sing-tsō ê Thian-giat-tsō kah Siâ-hu-tsō.
Lán ē-tàng tī Shasta suann tsiànn-pîng khuànn-tio̍h khah kng ê kam-á-sik hîng-tshinn Sim-siù-jī  kah to-tshái ê Siâ-hu-tsō ρ hûn ho̍k-ha̍p-thé, tsiànn-pîng tíng-kuân hiah sī Siâ-hu-tsō ζ guā-uî ê âng-sik huat-siā-sing-hûn.
Tsit-tiunn tī Tē-kiû hip--ê tsoo-ha̍p iánn-siōng sī tī nâ-sik-sî-kan hip--ê nn̄g tiunn tsuân-kíng-tôo.
Kî-tiong tui-tsong thian-kíng hit-tiunn sī khah uànn hip--ê, sī iōng kâng tsi̍t-tâi kha-mé-lah tiàm kâng tsi̍t-ê sóo-tsāi hip--ê.
Bián kuí-ā pah-bān nî, Sim-siù-jī, tsi̍t-kuá Siâ-hu-tsō ρ hē-thóng lāi-té ê hîng-tshinn, kah Siâ-hu-tsō ζ ìng-kai lóng ē po̍k-tsà, piàn-tsò tshiau-sin-sing.

## [English] A Furious Sky over Mount Shasta
Is the sky angry with Mount Shasta?
According to some ancient [legends][legends], the spirits of above and below worlds fight there, sometimes quite actively during eruptions of [this enormous volcano][this enormous volcano] in [California][California], [USA][USA].
Such drama can well be imagined in [this deep sky image][this deep sky image] taken in late June.
Evident above the snow-covered peak is the [central band][central band] of our [Milky Way Galaxy][Milky Way Galaxy], on the left, and a picturesque sky toward the modern constellations of [Scorpius][Scorpius] and [Ophiuchus][Ophiuchus], above and to the right.
The bright orange star [Antares][Antares 1] and the [colorful rho Ophiuchi cloud complex][colorful rho Ophiuchi cloud complex] are visible just to the right of Mount Shasta, while the red emission nebula surrounding the star [zeta Ophiuchus][zeta Ophiuchus] appears on the top right.
The static [earth][earth] image in the [featured composite][featured composite] was taken during the [blue hour][blue hour], while a two-panel panorama tracking the background sky was taken later that night with the same camera and from the same location.
Within a few million years, [Antares][Antares 2], some stars in the [rho Ophiuchi system][rho Ophiuchi system], and [zeta Oph][zeta Oph]iuchi will all [likely explode][likely explode] as [supernova][supernova]s.

## 詞彙學習

|漢羅|POJ|KIP|華語|English|
|-|-|-|-|-|
|銀河系|Gîn-hô-hē|Gîn-hô-hē|銀河系|Milky Way Galaxy|
|中央帶|tiong-ng-tòa|tiong-ng-tuà|中央帶|central band|
|天蠍座|Thian-giat-chō|Thian-giat-tsō|天蠍座|Scorpius|
|蛇夫座|Siâ-hu-chō|Siâ-hu-tsō|蛇夫座|Ophiuchus|
|蛇夫座 ρ|Siâ-hu-chō rho|Siâ-hu-tsō rho|蛇夫座 ρ|rho Ophiuchi|
|蛇夫座 ζ|Siâ-hu-chō zeta|Siâ-hu-tsō zeta|蛇夫座 ζ|zeta Ophiuchi|
|發射星雲|hoat-siā-seng-hûn|huat-siā-sing-hûn|發射星雲|emission nebula|
|複合體|ho̍k-ha̍p-thé|ho̍k-ha̍p-thé|複合體|complex|
|藍色時間|nâ-sek sî-kan|nâ-sek sî-kan|藍色時間|blue hour|
|超新星|chhiau-sin-seng|tshiau-sin-sing|超新星|supernova|
|心宿二|Sim-siù-jī|Sim-siù-jī|心宿二|Antares|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[legends]:https://en.wikipedia.org/wiki/Legends_of_Mount_Shasta
[this enormous volcano]:https://en.wikipedia.org/wiki/Mount_Shasta
[California]:https://en.wikipedia.org/wiki/California
[USA]:https://en.wikipedia.org/wiki/United_States
[this deep sky image]:https://www.instagram.com/p/CiIUKshgSv4/
[central band]:https://apod.nasa.gov/apod/ap070930.html
[Milky Way Galaxy]:https://solarsystem.nasa.gov/resources/285/the-milky-way-galaxy/
[Scorpius]:https://chandra.harvard.edu/photo/constellations/scorpius.html
[Ophiuchus]:https://chandra.harvard.edu/photo/constellations/ophiuchus.html
[Antares 1]:https://en.wikipedia.org/wiki/Antares
[colorful rho Ophiuchi cloud complex]:https://apod.nasa.gov/apod/ap201014.html
[zeta Ophiuchus]:https://en.wikipedia.org/wiki/Zeta_Ophiuchi
[earth]:https://solarsystem.nasa.gov/planets/earth/in-depth/
[featured composite]:https://www.instagram.com/p/CiDjjPTMZVZ/
[blue hour]:https://apod.nasa.gov/apod/ap191011.html
[Antares 2]:https://apod.nasa.gov/apod/ap970624.html
[rho Ophiuchi system]:https://en.wikipedia.org/wiki/Rho_Ophiuchi
[zeta Oph]:https://apod.nasa.gov/apod/ap200202.html
[likely explode]:https://thechive.com/wp-content/uploads/2021/08/daily_picdump_3789_640_10-1.jpg
[supernova]:https://youtu.be/aysiMbgml5g

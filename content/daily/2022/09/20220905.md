---
title: Webb 太空望遠鏡 翕--ê 龍骨座絕壁
date: 2022-09-05
publishdate: 2022-09-05T11:45:00+0800
tags: [free2share, James Webb 太空望遠鏡, 開放星團, NGC 3324, Gabriela Mistral 星雲, 龍骨座, 恆星風, 龍骨座星雲]
hero: https://apod.nasa.gov/apod/fap/image/2209/CarinaCliffs_Webb_1080.jpg
summary: 這張遮爾清楚 ê 相片是最近 James Webb 太空望遠鏡翕--ê，伊是目前為止發射到太空 ê 上大台天文望遠鏡。
categories: [podcast]
vocals: [阿錕]
---

{{% apod %}}

- 原始文章：[Carina Cliffs from the Webb Space Telescope](https://apod.nasa.gov/apod/ap220905.html)
- 影像來源：[NASA](https://www.nasa.gov/), [ESA](https://www.esa.int/), [CSA](https://www.asc-csa.gc.ca/eng/), [STScI](https://www.stsci.edu/)
- 天文物理學家：[Browse 2,800+ codes in the Astrophysics Source Code Library](http://ascl.net/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl8q5t8sy06j301ws4qnecz1h" >}}

## [漢羅] Webb 太空望遠鏡 翕--ê 龍骨座絕壁
這个絕壁是恆星創造出來--ê。
尤其這个 ùi 開放星團 [NGC 3324][NGC 3324] 內底 ê 恆星吹出來 ê [破壞性恆星風][destructive winds] kah [高能光][energetic light]，會 kā [龍骨座星雲][Carina Nebula] [北爿][northern part t] 內底 [烏暗星際塗粉雲][dark interstellar dust]山 ê 一部份 侵蝕去。
[這張遮爾清楚 ê 相片][this highly detailed image] 是最近 [James Webb 太空望遠鏡][James Webb Space Telescope] 翕--ê，伊是目前為止 [發射][launch] 到太空 ê 上大台天文望遠鏡。
咱會當看著相片頂懸有幾若粒恆星。
[Webb ê 大塊鏡][Webb's large mirror] kah 伊 tī [紅外線波段][infrared light] 會當穿透塗粉 ê 能力，予伊有法度翕著 塗粉迷人 ê 細節、藏 tī 塗粉內底 ê 幾若百粒星、kah 一寡 [遠方 ê 星系][galaxies far t]。
Tī 龍骨座內底有 [khih-khih ê 絕壁][featured jagged cliffs]，[這部份][part of Carina] 就叫做 [Gabriela Mistral 星雲][Gabriela Mistral Nebula]。
因為咱若是 [ùi 另外一个方向看][viewed in another orientation]，伊看起來就親像是一个 [有名 ê 智利詩人][famous Chilean poet] ê 面。
這个星雲絕壁 tī 7600 [光年][light years] 遠 ê 所在，就 tī [龍骨座][constellation of Carina] ê 方向遐。

## [POJ] Webb Thài-khong Bōng-oán-kiàⁿ hip--ê Lêng-kut-chō choa̍t-piah
Chit ê choa̍t-piah sī hêng-chhiⁿ chhòng-chō chhut-lâi--ê.
Iû-kî chit-ê ùi khai-hòng-seng-thoân NGC 3324 lāi-té ê hêng-chhiⁿ chhoe--chhut-lâi ê phò-hoāi-sèng hêng-chhiⁿ-hong kah ko-lêng kng, ē kā Lêng-kut-chō seng-hûn pak-pêng lāi-té o͘-àm seng-chè thô͘-hún hûn-soaⁿ ê chi̍t-pō͘-hūn chhim-sit khì.
Chit-tiuⁿ chiah-nī chheng-chhó͘ ê siòng-phìⁿ sī chòe-kīn James Webb Thài-khong Bōng-oán-kiàⁿ hip--ê, i sī bo̍k-chêng ûi-chí hoat-siā kàu thài-khong ê siōng tōa-tāi thian-bûn bōng-oán-kiàⁿ.
Lán ē-tàng khòaⁿ-tio̍h siòng-phìⁿ téng-koân ū kúi-ā lia̍p hêng-chhiⁿ.
Webb ê tōa tè kiàⁿ kah i tī âng-gōa-sòaⁿ pho-tōaⁿ ē-tàng chhoan-thàu thô͘-hún ê lêng-le̍k, hō͘ i ū-hoat-tō͘ hip-tio̍h thô͘-hún bê-lâng ê sè-chiat, chhàng tī thô͘-hún lāi-té ê kúi-ā pah lia̍p chhiⁿ, kah chi̍t-kóa oán-hong ê seng-hē.
Tī Lêng-kut-chō lāi-té ū khih-khih ê choa̍t-piah, chit pō͘-hūn to̍h kiò-chò Gabriela Mistral seng-hûn.
In-ūi lán nā-sī ùi lēng-gōa chi̍t-ê hong-hiòng khòaⁿ, i khòaⁿ--khí-lâi to̍h chhin-chhiūⁿ sī chi̍t-ê ū-miâ ê Tì-lī si-jîn ê bīn.
Chit-ê seng-hûn choa̍t-piah tī 7600 kng-nî hn̄g ê só͘-chāi, to̍h tī Lêng-kut-chō ê hong-hiòng hiah.


## [KIP] Webb Thài-khong Bōng-uán-kiànn hip--ê Lîng-kut-tsō tsua̍t-piah
Tsit ê tsua̍t-piah sī hîng-tshinn tshòng-tsō tshut-lâi--ê.
Iû-kî tsit-ê uì khai-hòng-sing-thuân NGC 3324 lāi-té ê hîng-tshinn tshue--tshut-lâi ê phò-huāi-sìng hîng-tshinn-hong kah ko-lîng kng, ē kā Lîng-kut-tsō sing-hûn pak-pîng lāi-té oo-àm sing-tsè thôo-hún hûn-suann ê tsi̍t-pōo-hūn tshim-sit khì.
Tsit-tiunn tsiah-nī tshing-tshóo ê siòng-phìnn sī tsuè-kīn James Webb Thài-khong Bōng-uán-kiànn hip--ê, i sī bo̍k-tsîng uî-tsí huat-siā kàu thài-khong ê siōng tuā-tāi thian-bûn bōng-uán-kiànn.
Lán ē-tàng khuànn-tio̍h siòng-phìnn tíng-kuân ū kuí-ā lia̍p hîng-tshinn.
Webb ê tuā tè kiànn kah i tī âng-guā-suànn pho-tuānn ē-tàng tshuan-thàu thôo-hún ê lîng-li̍k, hōo i ū-huat-tōo hip-tio̍h thôo-hún bê-lâng ê sè-tsiat, tshàng tī thôo-hún lāi-té ê kuí-ā pah lia̍p tshinn, kah tsi̍t-kuá uán-hong ê sing-hē.
Tī Lîng-kut-tsō lāi-té ū khih-khih ê tsua̍t-piah, tsit pōo-hūn to̍h kiò-tsò Gabriela Mistral sing-hûn.
In-uī lán nā-sī uì līng-guā tsi̍t-ê hong-hiòng khuànn, i khuànn--khí-lâi to̍h tshin-tshiūnn sī tsi̍t-ê ū-miâ ê Tì-lī si-jîn ê bīn.
Tsit-ê sing-hûn tsua̍t-piah tī 7600 kng-nî hn̄g ê sóo-tsāi, to̍h tī Lîng-kut-tsō ê hong-hiòng hiah.

## [English] Carina Cliffs from the Webb Space Telescope

Stars created these cliffs.
Specifically, the [destructive winds][destructive winds] and [energetic light][energetic light] from the stars in the open cluster [NGC 3324][NGC 3324] eroded away part of a mountain of [dark interstellar dust][dark interstellar dust] in the [northern part][northern part e] of the [Carina Nebula][Carina Nebula].
Several of these stars are visible toward the top of [this highly detailed image][this highly detailed image] taken recently by the [James Webb Space Telescope][James Webb Space Telescope], the largest astronomical telescope ever [launch][launch]ed.
[Webb's large mirror][Webb's large mirror] and ability to see dust-piercing [infrared light][infrared light] has enabled it to capture fascinating details in the dust, hundreds of previously hidden stars, and even some [galaxies far][galaxies far e] in the distance.
The [featured jagged cliffs][featured jagged cliffs] occur in [part of Carina][part of Carina] known as the [Gabriela Mistral Nebula][Gabriela Mistral Nebula] -- because when [viewed in another orientation][viewed in another orientation], they appear similar to the facial profile of the [famous Chilean poet][famous Chilean poet].
These nebular cliffs occur about 7,600 [light years][light years] away toward the southern [constellation of Carina][constellation of Carina].

## 詞彙學習

|漢羅|POJ|KIP|華語|English|
|-|-|-|-|-|
|船底座星雲|Chûn-té-chō seng-hûn|Tsûn-té-tsō sing-hûn|船底座星雲|Carina Nebula|
|龍骨座星雲|Lêng-kut-chō seng-hûn|Lîng-kut-tsō sing-hûn|船底座星雲|Carina Nebula|
|James Webb 太空望遠鏡|James Webb Thài-khong Bōng-oán-kiàⁿ|James Webb Thài-khong Bōng-uán-kiànn|詹姆斯韋伯太空望遠鏡|James Webb Space Telescope|
|開放星團|khai-hòng-seng-thoân|khai-hòng-sing-thuân|開放星團|open cluster|
|Gabriela Mistral 星雲|Gabriela Mistral seng-hûn|Gabriela Mistral sing-hûn|加夫列拉．米斯特拉爾星雲|Gabriela Mistral Nebula|
|恆星風|hêng-chhiⁿ-hong|hîng-tshinn-hong|恆星風|stellar wind|
|龍骨座|Lêng-kut-chō|Lîng-kut-tsō|船底座|constellation of Carina|
|NGC 3324|NGC sam-sam-jī-sù|NGC sam-sam-jī-sù|NGC 3324|NGC 3324|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[destructive winds]:https://astronomy.swin.edu.au/cosmos/s/stellar+winds
[energetic light]:https://science.nasa.gov/ems/10_ultravioletwaves
[NGC 3324]:https://en.wikipedia.org/wiki/NGC_3324
[dark interstellar dust]:https://apod.nasa.gov/apod/ap201122.html
[northern part e]:https://apod.nasa.gov/apod/ap220131.html
[northern part t]:https://apod.tw/daily/20220131/
[Carina Nebula]:https://apod.nasa.gov/apod/ap190507.html
[this highly detailed image]:https://www.flickr.com/photos/nasawebbtelescope/52259221868/in/album-72177720300469752/
[James Webb Space Telescope]:https://webb.nasa.gov/
[launch]:https://youtu.be/9tXlqWldVVk
[Webb's large mirror]:https://webb.nasa.gov/content/observatory/ote/mirrors/index.html
[infrared light]:https://science.nasa.gov/ems/07_infraredwaves
[galaxies far e]:https://apod.nasa.gov/apod/ap210802.html
[galaxies far t]:https://apod.tw/daily/20210802/
[featured jagged cliffs]:https://webbtelescope.org/contents/media/images/2022/031/01G77PKB8NKR7S8Z6HBXMYATGJ
[part of Carina]:https://www.youtube.com/watch?v=QHa2jnei_MM
[Gabriela Mistral Nebula]:https://apod.nasa.gov/apod/ap190316.html
[viewed in another orientation]:https://www.intermountainpet.com/hubfs/Blog_Images/Dogs-tilting-their-heads.jpg
[famous Chilean poet]:https://en.wikipedia.org/wiki/Gabriela_Mistral
[light years]:https://spaceplace.nasa.gov/light-year/en/
[constellation of Carina]:https://chandra.harvard.edu/photo/constellations/carina.html

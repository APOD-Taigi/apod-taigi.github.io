---
title: Pyrenees 山脈天頂 ê 星跡 kah 爍爁
date: 2022-09-19
publishdate: 2022-09-19T11:45:00+0800
tags: [鐵砧雲, 天北極, 自轉, 爍爁]
hero: https://apod.nasa.gov/apod/image/2209/LightningStarTrails_Llimos_960.jpg
summary: 這張美麗 ê 相片是有層次--ê。下跤第一層是西班牙 Barcelona 省 Manlleu ê 美麗庄頭。
---

{{% apod %}}

- 原始文章：[Star Trails and Lightning over the Pyrenees](https://apod.nasa.gov/apod/ap220919.html)
- 影像來源 kah 版權：[Marc Sellés Llimós](https://www.instagram.com/marcselles/)
- 台文翻譯：[An-Li Tsai][An-Li Tsai] ([NCU][NCU])

## [漢羅] Pyrenees 山脈天頂 ê 星跡 kah 爍爁
這張美麗 ê 相片是有層次--ê。
下跤第一層是 [西班牙][Spain] [Barcelona][Barcelona] 省 [Manlleu][Manlleu] ê 美麗庄頭。
這張 [6 分鐘 ê 感光][six-minute exposure]，予車燈成做一巡一巡 ê 光跡。
第二層是歐洲有名 ê [Pyrenees][Pyrenees] 山脈內底 ê [Serra de Bellmunt][Serra de Bellmunt] 山。
第三層是 ùi 典型 ê [鐵砧雲][anvil cloud] 發出 ê [巨型爍爁風暴][tremendous lightning storm]。
較長時間 ê 感光，會當翕著足濟錯綜複雜 ê [雷公爍爁][lightning bolts]。
上頂層上遠--ê 是天頂遙遠 ê [恆星][stars]。
這是用幾若分鐘 ê 感光時間翕--ê，予恆星 tī 天頂拖出 [光跡][trails]。
會產生這个光跡，是因為地球咧自轉，所以這个 [光跡 ê 曲度][curvature of the trails] 就表示 in kah 地球 ê [天北極][north spin pole] 離偌遠。
這張相片是 tī 六月初 日頭落山了後翕--ê，這个 [爍爁][lightning] 風暴隨就無去矣。
是講只要 [地球繼續自轉][Earth spins]，這寡恆星就會 tī [未來][into the future] 幾若十億年，一直繼續 [踅天北極][circle the pole]。

## [POJ] Pyrenees soaⁿ-me̍h thiⁿ-téng ê seng-jiah kah sih-nah
Chit tiuⁿ bí-lē ê siòng-phìⁿ sī ū chân-chhù--ê.
Ē-kha tē it chân sī Se-pan-gâ Barcelona séng Manlleu ê bí-lē chng-thâu.
Chit tiuⁿ 6 hun-cheng ê kám-kng, hō͘ chhia-teng chiâⁿ chò chi̍t-sûn chi̍t-sûn ê kng-jiah.
Tē jī chân sī Au-chiu ū-miâ ê Pyrenees soaⁿ-me̍h lāi-té ê Serra de Bellmunt soaⁿ.
Tē saⁿ chân sī ùi tián-hêng ê thih-tiam-hûn hoat--chhut ê kū-hêng sih-nah hong-pō.
Khah tn̂g sî-kan ê kám-kng, ē-tàng hip-tio̍h chiok chōe chhò-chong-ho̍k-cha̍p ê lûi-kong sih-nah.
Siōng téng-chân siōng hn̄g--ê sī thiⁿ-téng iâu-oán ê hêng-chhiⁿ.
Che sī iōng kúi-ā hun-cheng ê kám-kng sî-kan hip--ê, hō͘ hêng-chhiⁿ tī thiⁿ-téng thoa-chhut kng-jiah.
Ē sán-seng chit-ê kng-jiah, sī in-ūi Tē-kiû leh chū-choán, só͘-í chit-ê kng-jiah ê khiau-tō͘ to̍h piáu-sī in kah Tē-kiû ê thian-pak-ke̍k lī gōa-hn̄g.
Chit tiuⁿ siòng-phìⁿ sī tī la̍k-goe̍h chhoe ji̍t-thâu lo̍h-soaⁿ liáu-āu hip--ê, chit ê sih-nah hong-pō sûi to̍h bô--khì--ah.
Sī kóng chí-iàu Tē-kiû kè-sio̍k chū-choán, chit-kóa hêng-chhiⁿ to̍h ē tī bī-lâi kúi-ā cha̍p-ek nî, it-ti̍t kè-sio̍k se̍h pak-thian-ke̍k.


## [KIP] Pyrenees suann-me̍h thinn-tíng ê sing-jiah kah sih-nah
Tsit tiunn bí-lē ê siòng-phìnn sī ū tsân-tshù--ê.
Ē-kha tē it tsân sī Se-pan-gâ Barcelona síng Manlleu ê bí-lē tsng-thâu.
Tsit tiunn 6 hun-tsing ê kám-kng, hōo tshia-ting tsiânn tsò tsi̍t-sûn tsi̍t-sûn ê kng-jiah.
Tē jī tsân sī Au-tsiu ū-miâ ê Pyrenees suann-me̍h lāi-té ê Serra de Bellmunt suann.
Tē sann tsân sī uì tián-hîng ê thih-tiam-hûn huat--tshut ê kū-hîng sih-nah hong-pō.
Khah tn̂g sî-kan ê kám-kng, ē-tàng hip-tio̍h tsiok tsuē tshò-tsong-ho̍k-tsa̍p ê luî-kong sih-nah.
Siōng tíng-tsân siōng hn̄g--ê sī thinn-tíng iâu-uán ê hîng-tshinn.
Tse sī iōng kuí-ā hun-tsing ê kám-kng sî-kan hip--ê, hōo hîng-tshinn tī thinn-tíng thua-tshut kng-jiah.
Ē sán-sing tsit-ê kng-jiah, sī in-uī Tē-kiû leh tsū-tsuán, sóo-í tsit-ê kng-jiah ê khiau-tōo to̍h piáu-sī in kah Tē-kiû ê thian-pak-ki̍k lī guā-hn̄g.
Tsit tiunn siòng-phìnn sī tī la̍k-gue̍h tshue ji̍t-thâu lo̍h-suann liáu-āu hip--ê, tsit ê sih-nah hong-pō suî to̍h bô--khì--ah.
Sī kóng tsí-iàu Tē-kiû kè-sio̍k tsū-tsuán, tsit-kuá hîng-tshinn to̍h ē tī bī-lâi kuí-ā tsa̍p-ik nî, it-ti̍t kè-sio̍k se̍h pak-thian-ki̍k.

## [English] Star Trails and Lightning over the Pyrenees
The beauty in this image comes in layers.
On the bottom layer is the picturesque village of [Manlleu][Manlleu] in [Barcelona][Barcelona], [Spain][Spain].
The [six-minute exposure][six-minute exposure] makes car lights into streaks.
The next layer is a mountain -- [Serra de Bellmunt][Serra de Bellmunt] -- of Europe's famous [Pyrenees][Pyrenees].
Next up is a [tremendous lightning storm][tremendous lightning storm] emanating from a classically-shaped [anvil cloud][anvil cloud].
The long exposure allowed for the capture of many intricate [lightning bolts][lightning bolts].
Finally, at the top and furthest in the distance are [stars][stars].
Here, the multi-minute exposure made stars into [trails][trails].
The trailing effect is caused by the rotation of the Earth, and the [curvature of the trails][curvature of the trails] indicates their distance from the [north spin pole][north spin pole] of the Earth above.
Taken after sunset in early June, the [lightning][lightning] storm soon moved off.
The stars, though, will continue to [circle the pole][circle the pole] for as long as the [Earth spins][Earth spins] -- surely billions of years [into the future][into the future].

## 詞彙學習（漢羅/POJ/KIP/華語/English）
- 【鐵砧雲】thih-tiam-hûn/thih-tiam-hûn/砧狀雲/anvil cloud
- 【天北極】thian-pak-ke̍k/thian-pak-ki̍k/天北極/the north spin pole
- 【自轉】chū-choán/tsū-tsuán/自轉/rotation
- 【爍爁】sih-nah/sih-nah/閃電/lightning


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply


[Manlleu]:https://youtu.be/ZvpjCiuYS0M
[Barcelona]:https://en.wikipedia.org/wiki/Province_of_Barcelona
[Spain]:https://en.wikipedia.org/wiki/Spain
[six-minute exposure]:https://www.instagram.com/p/CiN2Z5LqoXo/
[Serra de Bellmunt]:https://commons.wikimedia.org/wiki/File:La_serra_de_Bellmunt_des_de_Sant_Pere_de_Torell%C3%B3_-P1300493.jpg
[Pyrenees]:https://en.wikipedia.org/wiki/Pyrenees
[tremendous lightning storm]:https://www.beverlyhillsvets.com/blog/wp-content/uploads/2021/01/Beverly-Hills-MI-Scared-Cat.jpg
[anvil cloud]:https://en.wikipedia.org/wiki/Cumulonimbus_incus
[lightning bolts]:https://www.lightningmaps.org/
[stars]:https://science.nasa.gov/astrophysics/focus-areas/how-do-stars-form-and-evolve
[trails]:https://earthsky.org/astronomy-essentials/what-are-star-trails/
[curvature of the trails]:https://apod.nasa.gov/apod/ap200407.html
[north spin pole]:https://apod.nasa.gov/apod/ap220728.html
[lightning]:https://scijinks.jpl.nasa.gov/lightning
[circle the pole]:https://apod.nasa.gov/apod/ap190118.html
[Earth spins]:https://apod.nasa.gov/apod/ap210922.html
[into the future]:https://en.wikipedia.org/wiki/Timeline_of_the_far_future#Earth,_the_Solar_System,_and_the_universe

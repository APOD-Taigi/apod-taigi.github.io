---
title: Hubble 翕--ê 馬頭星雲 ê 紅外線影像
date: 2022-09-21
publishdate: 2022-09-21T11:45:00+0800
tags: [M42, 馬頭星雲, 星際塗粉雲, 恆星風, 輻射, Barnard 33, 獵戶座 σ, 獵戶座星雲]
hero: https://apod.nasa.gov/apod/image/2209/HorseheadIr_HubbleNachman_960.jpg
summary: 你若是 tī 咱 ê 宇宙內底旅行，壯麗 ê 星際塗粉雲看起來就親像是去予恆星風 kah 輻射雕塑出來 ê 藝術品。

---

{{% apod %}}

- 原始文章：[The Horsehead Nebula in Infrared from Hubble](https://apod.nasa.gov/apod/ap220921.html)
- 影像來源：[NASA](https://www.nasa.gov/), [ESA](https://www.esa.int/), [Hubble](https://www.nasa.gov/mission_pages/hubble/about); 資料處理：[Alexandra Nachman](https://www.flickr.com/photos/191751486@N08/)
- 天頂予你 ê 禮物：[毋知 APOD tī 你生日彼工攢佗一張相片予你？](https://apod.nasa.gov/apod/calendar/allyears.html) (post 1995)
- 台文翻譯：[An-Li Tsai][An-Li Tsai] ([NCU][NCU])

## [漢羅] Hubble 翕--ê 馬頭星雲 ê 紅外線影像
你若是 tī 咱 ê 宇宙內底旅行，壯麗 ê 星際塗粉雲看起來就親像是去予 [恆星風][stellar winds] kah 輻射雕塑出來 ê 藝術品。
[馬頭星雲][Horsehead Nebula 1] 這个名號了袂䆀，伊就藏 tī [大型閣複雜][vast and complex] ê 獵戶座星雲 (M42) 內底。
這是一个 [家己][view personally] 欲用細台望遠鏡較無遐爾好揣，毋閣若是揣著會足歡喜 ê 天體。
這張 tī [紅外線波段][infrared light] 有 [精美細節 ê 相片][featured gorgeously detailed image]，是踅地球行 ê [Hubble 太空望遠鏡][Hubble Space Telescope] [翕--ê][taken]。
這个 [烏暗分子雲][dark molecular cloud] 差不多離咱有 1500 [光年][light years] 遠，伊嘛去予編做 Barnard 33。
咱會看著伊，主要是因為伊 ê 後壁有光，彼是 ùi 附近 ê 大質量恆星 [獵戶座 σ][Sigma Orionis] 來--ê。
[馬頭星雲][Horsehead Nebula 2] ê 形體會 tī 紲落來幾若百萬年沓沓仔改變，落尾會去予 [高能恆星光][high energy starlight] 破壞去。

## [POJ] Hubble hip--ê Bé-thâu-seng-hûn ê Âng-gōa-sòaⁿ iáⁿ-siōng
Lí nā-sī tī lán ê ú-tiū lāi-té lú-hêng, chòng-lē ê seng-chè-thô͘-hún-hûn khòaⁿ--khí-lâi to̍h chhin-chhiūⁿ sī khì hō͘ hêng-chhiⁿ-hong kah hok-siā tiau-sok chhut-lâi ê gē-su̍t-phín.
Bé-thâu-seng-hûn chit-ê miâ hō liáu bē-bái, i to̍h chhàng tī tōa-hêng koh ho̍k-cha̍p ê La̍h-hō͘-chō seng-hûn (M42) lāi-té.
Che sī chi̍t-ê ka-tī beh iōng sè-tâi bōng-oán-kiàⁿ khah bô hiah-nī hó chhoe, m̄-koh nā-sī chhōe-tio̍h ē chiok hoaⁿ-hí ê thian-thé.
Chit-tiuⁿ tī âng-gōa-sòaⁿ pho-tōaⁿ ū cheng-bí sè-chiat ê siòng-phìⁿ, sī se̍h Tē-kiû leh kiâⁿ ê Hubble thài-khong-bōng-oán-kiàⁿ hip--ê.
Chit-ê o͘-àm hun-chú-hûn chha-put-to lī lán ū 1500 kng-nî hn̄g, i mā khì hō͘ pian chò Barnard 33.
Lán ē khòaⁿ-tio̍h i, chú-iàu sī in-ūi i ê āu-piah ū kng, he sī ùi hū-kīn ê tōa-chit-liōng hêng-chhiⁿ La̍h-hō͘-chō σ lâi--ê.
Bé-thâu-seng-hûn ê hêng-thé ē tī sòa-lo̍h-lâi kúi-ā pah-bān nî tau̍h-tau̍h-á kái-piàn, lo̍h-bóe ē khì hō͘ ko-lêng hêng-chhiⁿ-kng phò-hoāi khì.

## [KIP] Hubble hip--ê Bé-thâu-sing-hûn ê Âng-guā-suànn iánn-siōng
Lí nā-sī tī lán ê ú-tiū lāi-té lú-hîng, tsòng-lē ê sing-tsè-thôo-hún-hûn khuànn--khí-lâi to̍h tshin-tshiūnn sī khì hōo hîng-tshinn-hong kah hok-siā tiau-sok tshut-lâi ê gē-su̍t-phín.
Bé-thâu-sing-hûn tsit-ê miâ hō liáu bē-bái, i to̍h tshàng tī tuā-hîng koh ho̍k-tsa̍p ê La̍h-hōo-tsō sing-hûn (M42) lāi-té.
Tse sī tsi̍t-ê ka-tī beh iōng sè-tâi bōng-uán-kiànn khah bô hiah-nī hó tshue, m̄-koh nā-sī tshuē-tio̍h ē tsiok huann-hí ê thian-thé.
Tsit-tiunn tī âng-guā-suànn pho-tuānn ū tsing-bí sè-tsiat ê siòng-phìnn, sī se̍h Tē-kiû leh kiânn ê Hubble thài-khong-bōng-uán-kiànn hip--ê.
Tsit-ê oo-àm hun-tsú-hûn tsha-put-to lī lán ū 1500 kng-nî hn̄g, i mā khì hōo pian tsò Barnard 33.
Lán ē khuànn-tio̍h i, tsú-iàu sī in-uī i ê āu-piah ū kng, he sī uì hū-kīn ê tuā-tsit-liōng hîng-tshinn La̍h-hōo-tsō σ lâi--ê.
Bé-thâu-sing-hûn ê hîng-thé ē tī suà-lo̍h-lâi kuí-ā pah-bān nî ta̍uh-ta̍uh-á kái-piàn, lo̍h-bué ē khì hōo ko-lîng hîng-tshinn-kng phò-huāi khì.

## [English] The Horsehead Nebula in Infrared from Hubble

While drifting through the cosmos, a magnificent interstellar dust cloud became sculpted by [stellar winds][stellar winds] and radiation to assume a recognizable shape.
Fittingly named the [Horsehead Nebula][Horsehead Nebula 1], it is embedded in the [vast and complex][vast and complex] Orion Nebula (M42).
A potentially rewarding but difficult object to [view personally][view personally] with a small telescope, the [featured gorgeously detailed image][featured gorgeously detailed image] was [taken][taken] in [infrared light][infrared light] by the orbiting [Hubble Space Telescope][Hubble Space Telescope].
The [dark molecular cloud][dark molecular cloud], roughly 1,500 [light years][light years] distant, is cataloged as Barnard 33 and is seen above primarily because it is backlit by the nearby massive star [Sigma Orionis][Sigma Orionis].
The [Horsehead Nebula][Horsehead Nebula 2] will slowly shift its apparent shape over the next few million years and will eventually be [destroyed][destroyed] by [high energy starlight][high energy starlight].

## 詞彙學習（漢羅/POJ/KIP/華語/English）
- 【M42】M sì-cha̍p-jī/M sì-tsa̍p-jī/M42/M42
- 【馬頭星雲】Bé-thâu-seng-hûn/Bé-thâu-seng-hûn/馬頭星雲/Horsehead Nebula
- 【星際塗粉雲】seng-chè-thô͘-hún-hûn/seng-chè-thô͘-hún-hûn/星際灰塵雲/interstellar dust cloud
- 【恆星風】hêng-chhiⁿ-hong/hîng-tshinn-hong/恆星風/stellar wind
- 【輻射】hok-siā/hok-siā/輻射/radiation
- 【Barnard 33】Barnard saⁿ-cha̍p-saⁿ/Barnard sann-tsa̍p-sann/Barnard 33/Barnard 33
- 【獵戶座 σ】La̍h-hō͘-chō Sigma/La̍h-hō͘-chō Sigma/獵戶座 σ/Sigma Orionis
- 【獵戶座星雲】La̍h-hō͘-chō seng-hûn/La̍h-hōo-tsō sing-hûn獵戶座星雲/Orion Nebula


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[stellar winds]:https://apod.nasa.gov/apod/ap000318.html
[Horsehead Nebula 1]:https://en.wikipedia.org/wiki/Horsehead_Nebula
[vast and complex]:https://apod.nasa.gov/apod/ap101023.html
[view personally]:https://www.youtube.com/watch?v=-PQpNb_yJVE
[featured gorgeously detailed image]:https://www.flickr.com/photos/191751486@N08/50918545833/
[taken]:http://www.youtube.com/watch?v=wgVjrPp38YE#!
[infrared light]:https://science.nasa.gov/ems/07_infraredwaves
[Hubble Space Telescope]:https://www.stsci.edu/hst/HST_overview
[dark molecular cloud]:https://apod.nasa.gov/apod/ap120129.html
[light years]:https://spaceplace.nasa.gov/light-year/en/
[Sigma Orionis]:https://en.wikipedia.org/wiki/Sigma_Orionis
[Horsehead Nebula 2]:https://apod.nasa.gov/apod/ap031007.html
[destroyed]:https://media.istockphoto.com/photos/funny-dog-made-a-mess-in-the-room-playful-puppy-french-bulldog-picture-id686918844?k=20&m=686918844&s=612x612&w=0&h=qCMidANjUwWYBM5bHviIradVjzCDlZ0gKJBkpSpVm6Q=
[high energy starlight]: https://science.nasa.gov/ems/10_ultravioletwaves

---
title: Tī 夜空決鬥 ê 兩條光帶
date: 2022-03-01
publishdate: 2022-03-01T11:45:00+0800
tags: [光帶, 銀河帶, 銀河盤, 捲螺仔星系, 銀河系, 輝度, 黃道光, 太陽系, 太陽, 彗星, 黃道塗粉, 黃道光帶, 木星, 仙女座星系, 流星]
hero: https://apod.nasa.gov/apod/image/2203/DuelingBands_Dai_960_annotated.jpg
summary: 夜空彼兩條光帶是啥物？咱較捷看著 ê 是正爿彼條，彼是咱銀河系 ê 中央光帶。咱較罕得看著 ê 是倒爿彼條，彼是黃道光。

categories: [podcast]
vocals: [阿錕]
---

{{% apod %}}

- 原始文章：[Dueling Bands in the Night](https://apod.nasa.gov/apod/ap220301.html)
- 影像提供 kah 版權：[Jeff Dai](http://www.twanight.org/Dai) ([TWAN](http://www.twanight.org/))
- 台文翻譯：[An-Li Tsai][An-Li Tsai] ([NCU][NCU])

{{< podcast "cl12dejm700dg0i2p18mc4jar" >}}

## [漢羅] Tī 夜空決鬥 ê 兩條光帶
夜空彼兩條光帶是啥物？
咱較捷看著 ê 是正爿彼條，彼是 [咱銀河系][our Milky Way galaxy] ê 中央光帶。
咱 ê 太陽 to̍h 踅咱這个 [捲螺仔星系][spiral galaxy] ê 銀河盤 leh 行。
所以咱 tī 銀河內底看，這个銀河盤 踮 天頂 [看起來 to̍h 會 親像是一條差不多輝度 ê 光帶][appears as a band]。
咱若是 [離][away] [市區 ê 燈火][city lights t] 較遠 leh，規年迵天 to̍h 攏看會著 [銀河帶][Milky Way band]。
咱較罕得看著 ê 是倒爿彼條，彼是 [黃道光][zodiacal light 1]。
是太陽光 反射 太陽系內底 踅太陽 leh 行 ê 塗粉，發出 ê 光。
[黃道光][Zodiacal light] tī 太陽附近會上光，所以你 tī 日出進前 抑是 日落了後 看較會著。
若是較倚北爿，拄著三、四月 ê 暗頭仔，這條 [黃道光][zodiacal light 2]帶 to̍h 會 tī 日落了後變甲足明顯 ê。
[咱一直到這世紀才知影講][determined only this century]，黃道塗粉 是 彗星行過 [木星附近][near Jupiter] ê 時陣，落落來 ê 物質。
今年欲看著像這張相片按呢，兩條光帶 踮 天頂一角 排 tī 隔壁，干焦幾若擺機會爾爾。
[這張相片][featured image] 是 一月 ê 時陣，tī [中國][China] [四川省][Sichuan] [康定市][Kanding] 一个堅凍 ê 湖 面頂 翕 ê。
相片內底閣有 [仙女座星系][Andromeda galaxy t] kah 流星。


## [POJ] Tī iā-khong koat-tàu ê nn̄g-tiâu kng-tòa
Iā-khong hit nn̄g-tiâu kng-tòa sī siáⁿ-mih?
Lán khah chia̍p khòaⁿ--tio̍h ê sī chiàⁿ-pêng hit-tiâu, he sī lán Gîn-hô-hē ê tiong-ng kng-tòa.
Lán ê Thài-iông to̍h se̍h lán chit-ê kńg-lê-á seng-hē ê Gîn-hô-pôaⁿ leh kiâⁿ.
Só͘-í lán tī Gîn-hô lāi-té khòaⁿ, chit-ê Gîn-hô-pôaⁿ tiám thiⁿ-téng khòaⁿ--khí-lâi to̍h ē chhin-chhiūⁿ sī chi̍t-tiâu chha-put-to hui-tō͘ ê kng-tòa.
Lán nā-sī lî chhī-khu ê teng-hóe khah hn̄g leh, kui-nî-thàng-thiⁿ to̍h lóng khòaⁿ ē-tio̍h Gîn-hô-tòa.
Lán khah hán-tit khòaⁿ--tio̍h ê sī tò-pêng hit-tiâu, he sī n̂g-tō-kng.
Sī Thài-iông-kng hoán-siā Thài-iông-hē lāi-té se̍h Thài-iông leh kiâⁿ ê thô͘-hún, hoat--chhut ê kng.
N̂g-tō-kng tī Thài-iông hū-kīn ē siōng kng, só͘-í lí tī ji̍t-chhut chìn-chêng iah-sī ji̍t-lo̍h liáu-āu khòaⁿ khah ē-tio̍h.
Nā-sī khah óa pak-pêng, tú-tio̍h saⁿ, sì goe̍h ê àm-thâu-á, chit-tiâu n̂g-tō-kng-tòa to̍h ē tī ji̍t-lo̍h liáu-āu piàn kah chiok bêng-hián ê.
Lán it-ti̍t kàu chit sè-kí chiah chai-iáⁿ kóng, n̂g-tō-thô͘-hún sī hui-chhiⁿ kiâⁿ kòe Bo̍k-chhiⁿ hū-kīn ê sî-chūn, lak--lo̍h-lâi ê bu̍t-chit.
Kin-nî beh khòaⁿ-tio̍h chhiūⁿ chit-tiuⁿ siòng-phìⁿ án-ne, nn̄g-tiâu kng-tòa tiàm thiⁿ-téng chi̍t-kak pâi tī keh-piah, kan-na kúi-ā-pái ki-hōe niā-niā.
Chit-tiuⁿ siòng-phìⁿ sī it goe̍h ê sî-chūn, tī Tiong-kok Sù-chhoan séng Khong-tēng chhī chi̍t-ê kian-tàng ê ô͘ bīn-téng hip ê.
Siòng-phìⁿ lāi-té koh-ū Sian-lú-chō seng-hē kah liû-chhiⁿ.

## [KIP] Tī iā-khong kuat-tàu ê nn̄g-tiâu kng-tuà
Iā-khong hit nn̄g-tiâu kng-tuà sī siánn-mih?
Lán khah tsia̍p khuànn--tio̍h ê sī tsiànn-pîng hit-tiâu, he sī lán Gîn-hô-hē ê tiong-ng kng-tuà.
Lán ê Thài-iông to̍h se̍h lán tsit-ê kńg-lê-á sing-hē ê Gîn-hô-puânn leh kiânn.
Sóo-í lán tī Gîn-hô lāi-té khuànn, tsit-ê Gîn-hô-puânn tiám thinn-tíng khuànn--khí-lâi to̍h ē tshin-tshiūnn sī tsi̍t-tiâu tsha-put-to hui-tōo ê kng-tuà.
Lán nā-sī lî tshī-khu ê ting-hué khah hn̄g leh, kui-nî-thàng-thinn to̍h lóng khuànn ē-tio̍h Gîn-hô-tuà.
Lán khah hán-tit khuànn--tio̍h ê sī tò-pîng hit-tiâu, he sī n̂g-tō-kng.
Sī Thài-iông-kng huán-siā Thài-iông-hē lāi-té se̍h Thài-iông leh kiânn ê thôo-hún, huat--tshut ê kng.
N̂g-tō-kng tī Thài-iông hū-kīn ē siōng kng, sóo-í lí tī ji̍t-tshut tsìn-tsîng iah-sī ji̍t-lo̍h liáu-āu khuànn khah ē-tio̍h.
Nā-sī khah uá pak-pîng, tú-tio̍h sann, sì gue̍h ê àm-thâu-á, tsit-tiâu n̂g-tō-kng-tuà to̍h ē tī ji̍t-lo̍h liáu-āu piàn kah tsiok bîng-hián ê.
Lán it-ti̍t kàu tsit sè-kí tsiah tsai-iánn kóng, n̂g-tō-thôo-hún sī hui-tshinn kiânn kuè Bo̍k-tshinn hū-kīn ê sî-tsūn, lak--lo̍h-lâi ê bu̍t-tsit.
Kin-nî beh khuànn-tio̍h tshiūnn tsit-tiunn siòng-phìnn án-ne, nn̄g-tiâu kng-tuà tiàm thinn-tíng tsi̍t-kak pâi tī keh-piah, kan-na kuí-ā-pái ki-huē niā-niā.
Tsit-tiunn siòng-phìnn sī it gue̍h ê sî-tsūn, tī Tiong-kok Sù-tshuan síng Khong-tīng tshī tsi̍t-ê kian-tàng ê ôo bīn-tíng hip ê.
Siòng-phìnn lāi-té koh-ū Sian-lú-tsō sing-hē kah liû-tshinn.

## [English] Dueling Bands in the Night
What are these two bands in the sky?
The more commonly seen band is the one on the right and is the central band of [our Milky Way galaxy][our Milky Way galaxy].
Our [Sun][Sun] orbits in the disk of this [spiral galaxy][spiral galaxy], so that from inside, this disk [appears as a band][appears as a band] of comparable brightness all the way around the sky.
The [Milky Way band][Milky Way band] can also be seen all year -- if out [away][away] from [city lights][city lights e].
The less commonly seem band, on the left, is [zodiacal light][zodiacal light 1] -- sunlight reflected from dust orbiting the Sun in our Solar System.
[Zodiacal light][Zodiacal light] is brightest near the Sun and so is best seen just before sunrise or just after sunset.
On some evenings in the north, particularly during the months of March and April, this ribbon of [zodiacal light][zodiacal light 2] can appear quite prominent after sunset.
It was [determined only this century][determined only this century] that zodiacal dust was mostly expelled by comets that have passed [near Jupiter][near Jupiter].
Only on certain times of the year will the two bands be seen side by side, in parts of the sky, like this.
The [featured image][featured image], including the [Andromeda galaxy][Andromeda galaxy e] and a meteor, was captured in late January over a frozen lake in [Kanding][Kanding], [Sichuan][Sichuan], [China][China].

## 詞彙學習（台語漢字/POJ/KIP/華語漢字/English）
- 【光帶】kng-tòa/kng-tuà/光帶/light band
- 【輝度】hui-tō͘/hui-tōo/亮度/brightness
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【銀河盤】Gîn-hô-pôaⁿ/Gîn-hô-puânn/銀河盤/the Milky Way disk
- 【銀河帶】Gîn-hô-tòa/Gîn-hô-tuà/銀河帶/the Milky Way band
- 【黃道光】n̂g-tō-kng/n̂g-tō-kng/黃道光/zodiacal light
- 【暗頭仔】àm-thâu-á/àm-thâu-á/黃昏/evening
- 【黃道塗粉】n̂g-tō-thô͘-hún/n̂g-tō-thôo-hún/黃道灰塵/zodiacal dust
- 【仙女座星系】Sian-lú-chō seng-hē/Sian-lú-tsō sing-hē/仙女座星系/the Andromeda galaxy
- 【流星】liû-chhiⁿ/liû-tshinn/流星/meteor

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[our Milky Way galaxy]:https://imagine.gsfc.nasa.gov/science/objects/milkyway1.html
[Sun]:https://solarsystem.nasa.gov/solar-system/sun/overview/
[spiral galaxy]:https://apod.nasa.gov/apod/ap170917.html
[appears as a band]:https://apod.nasa.gov/apod/ap170328.html
[Milky Way band]:https://apod.nasa.gov/apod/ap110710.html
[away]:https://petapixel.com/2017/02/09/light-pollution-changes-view-orion-constellation/
[city lights e]:https://apod.nasa.gov/apod/ap200408.html
[city lights t]:https://apod.tw/daily/20200408/
[zodiacal light 1]:https://en.wikipedia.org/wiki/Zodiacal_light
[Zodiacal light]:https://apod.nasa.gov/apod/ap070925.html
[zodiacal light 2]:https://apod.nasa.gov/apod/ap040825.html
[determined only this century]:https://ui.adsabs.harvard.edu/abs/2010ApJ...713..816N/abstract
[near Jupiter]:https://apod.nasa.gov/apod/ap180226.html
[featured image]:https://twanight.org/gallery/dueling-lights/
[Andromeda galaxy e]:https://apod.nasa.gov/apod/ap220119.html
[Andromeda galaxy t]:https://apod.tw/daily/20220119/
[Kanding]:https://youtu.be/l0K7t1VcMtU
[Sichuan]:https://en.wikipedia.org/wiki/Sichuan
[China]:https://en.wikipedia.org/wiki/China

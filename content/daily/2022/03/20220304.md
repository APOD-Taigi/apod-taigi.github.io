---
title: 多波段 ê 毛蟹星雲
date: 2022-03-04
publishdate: 2022-03-04T11:45:00+0800
tags: [毛蟹星雲, 超新星殘骸, M1, Charles Messier 星表, 電磁頻譜, 中子星, 電磁波, 金牛座, 星表, 彗星, 大質量恆星, 超大陣列電波望遠鏡, Chandra, XMM-Newton, 哈伯, Spitzer, 恆星核心]
hero: https://apod.nasa.gov/apod/fap/image/2203/multiWcrab_lg1024c.jpg
summary: 毛蟹星雲 tī 彼个有名 ê Charles Messier 星表內底編做 M1，是星表內底頭一粒天體。
categories: [podcast]
vocals: [蔡老師]
---

{{% apod %}}

- 原始文章：[The Multiwavelength Crab](https://apod.nasa.gov/apod/ap220304.html)
- 影像來源：[NASA](https://www.nasa.gov/), [ESA](https://www.spacetelescope.org/), [G. Dubner](https://arxiv.org/abs/1704.02968) (IAFE, CONICET-University of Buenos Aires) et al.;A. Loll et al.; T. Temim et al.; F. Seward et al.; VLA/NRAO/AUI/NSF; Chandra/CXC; Spitzer/JPL-Caltech; XMM-Newton/ESA; Hubble/[STScI](https://www.stsci.edu/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl4yupfyf03go01xjch33dkx9" >}}

## [漢羅] 多波段 ê 毛蟹星雲
毛蟹星雲 tī 彼个有名 ê [Charles Messier][Charles Messier's] 星表內底編做 M1，是星表內底頭一粒天體。
是講這个星表內底 ê 天體，攏毋是彗星。
實際上，咱這馬知影講，[毛蟹星雲 其實][In fact, the Crab] 是一个 [超新星殘骸][supernova remnant]。
伊是大質量恆星死亡爆炸了後，殘骸噴出去 ê 現象。
這个現象 tī 西元 1054 年 ê 時陣 去予人看著，一直到今。
[這張大膽 ê 全新影像][This brave new image] 是 毛蟹星雲 ê 21 世紀影像。
是 kā 規个 [電磁頻譜][electromagnetic spectrum] ê 觀測資料，用可見光影像來表示。
太空 ê 觀測資料是 ùi [Chandra][Chandra] (X-光)、[XMM-Newton][XMM-Newton] (紫外光)、[哈伯][Hubble] (可見光)、kah [Spitzer][Spitzer] (紅外線) 望遠鏡來 ê，分別是 茄仔色、藍色、青色、kah 黃色。
地面 ê 觀測資料是 ùi [超大陣列電波望遠鏡][Very Large Array] (VLA) 來 ê，是紅色 ê。
對現代天文學家來講，[毛蟹星雲脈動星][the Crab Pulsar] 實在是有夠特別 ê。
伊 ê 中心其實是一粒中子星，一秒鐘踅 30 輾。
相片中央彼粒光點 to̍h 是矣。
恆星核心崩塌 ê 殘骸，會當予毛蟹星雲 tī 規个電磁頻譜 發射電磁波，to̍h 親像是宇宙發電機仝款。
毛蟹星雲有 12 光年闊，離咱有 6500 光年遠。
咱會當 tī [金牛座][Taurus] ê 方向揣著伊。

## [POJ] To pho-tōaⁿ ê Mô͘-hē-seng-hûn
Mô͘-hē-seng-hûn tī hit-ê ū-miâ ê Charles Messier seng-pió lāi-té pian chò M1, sī seng-pió lāi-té thâu chi̍t-lia̍p thian-thé.
Sī kóng chit-ê seng-pió lāi-té ê thian-thé, lóng m̄-sī hui-chhiⁿ.
Si̍t-chè-siōng, lán chit-má chai-iáⁿ kóng, Mô͘-hē-seng-hûn kî-si̍t sī chi̍t-ê chhiau-sin-seng chân-hâi.
I sī tōa-chit-liōng hêng-chhiⁿ sí-bông po̍k-chà liáu-āu, chân-hâi phùn--chhut-khì ê hiān-siōng.
Chit-ê hiān-siōng tī se-goân 1054 nî ê sî-chūn khì hō͘ lâng khòaⁿ-tio̍h, it-ti̍t kàu-taⁿ.
Chit-tiuⁿ tōa-táⁿ ê choân-sin iáⁿ-siōng sī Mô͘-hē-seng-hûn ê 21 sè-kí iáⁿ-siōng.
Sī kā kui-ê tiān-chû pîn-phó͘ ê koan-chhek chu-liāu, iōng khó-kiàn-kng iáⁿ-siōng lâi piáu-sī.
Thài-khong ê koan-chhek chu-liāu sī ùi Chandra (X-kng), XMM-Newton (chí-gōa-kng), Ha-peh (khó-kiàn-kng), kah Spitzer (âng-gōa-sòaⁿ) bōng-oán-kiàⁿ lâi ê, hun-pia̍t sī kiô-á-sek, nâ-sek, chhiⁿ-sek, kah n̂g-sek.
Tē-bīn ê koan-chhek chu-liāu sī ùi Chhiau-tōa Tīn-lia̍t Tiān-pho Bōng-oán-kiàⁿ (VLA) lâi ê, sī âng-sek ê.
Tùi hiān-tāi thian-bûn ha̍k-ka lâi-kóng, Mô͘-hē-seng-hûn si̍t-chāi sī ū-kàu te̍k-pia̍t ê.
I ê tiong-sim kî-si̍t sī chi̍t-lia̍p tiōng-chú-chhiⁿ, chi̍t bió-cheng se̍h 30 liàn.
Siòng-phìⁿ tiong-ng hit-lia̍p kng-tiám to̍h sī ah.
Hêng-chhiⁿ he̍k-sim pang-lap ê chân-hâi, ē-tàng hō͘ Mô͘-hē-seng-hûn tī kui-ê tiān-chû pîn-phó͘ hoat-siā tiān-chû-pho, to̍h chhiⁿ-chhiūⁿ sī ú-tiū hoat-tiān-ki kāng-khoán .
Mô͘-hē-seng-hûn ū 12 kng-nî khoah, lî lán ū 6500 kng-nî hn̄g.
Lán ē-tàng tī Kim-gû-chō ê hong-hiòng chhōe-tio̍h i.


## [KIP] To pho-tuānn ê Môo-hē-sing-hûn
Môo-hē-sing-hûn tī hit-ê ū-miâ ê Charles Messier sing-pió lāi-té pian tsò M, sī sing-pió lāi-té thâu tsi̍t-lia̍p thian-thé.
Sī kóng tsit-ê sing-pió lāi-té ê thian-thé, lóng m̄-sī hui-tshinn.
Si̍t-tsè-siōng, lán tsit-má tsai-iánn kóng, Môo-hē-sing-hûn kî-si̍t sī tsi̍t-ê tshiau-sin-sing tsân-hâi.
I sī tuā-tsit-liōng hîng-tshinn sí-bông po̍k-tsà liáu-āu, tsân-hâi phùn--tshut-khì ê hiān-siōng.
Tsit-ê hiān-siōng tī se-guân 1054 nî ê sî-tsūn khì hōo lâng khuànn-tio̍h, it-ti̍t kàu-tann.
Tsit-tiunn tuā-tánn ê tsuân-sin iánn-siōng sī Môo-hē-sing-hûn ê 21 sè-kí iánn-siōng.
Sī kā kui-ê tiān-tsû pîn-phóo ê kuan-tshik tsu-liāu, iōng khó-kiàn-kng iánn-siōng lâi piáu-sī.
Thài-khong ê kuan-tshik tsu-liāu sī uì Chandra (X-kng), XMM-Newton (tsí-guā-kng), Ha-peh (khó-kiàn-kng), kah Spitzer (âng-guā-suànn) bōng-uán-kiànn lâi ê, hun-pia̍t sī kiô-á-sik, nâ-sik, tshinn-sik, kah n̂g-sik.
Tē-bīn ê kuan-tshik tsu-liāu sī uì Tshiau-tuā Tīn-lia̍t Tiān-pho Bōng-uán-kiànn (VLA) lâi ê, sī âng-sik ê.
Tuì hiān-tāi thian-bûn ha̍k-ka lâi-kóng, Môo-hē-sing-hûn si̍t-tsāi sī ū-kàu ti̍k-pia̍t ê.
I ê tiong-sim kî-si̍t sī tsi̍t-lia̍p tiōng-tsú-tshinn, tsi̍t bió-tsing se̍h 30 liàn.
Siòng-phìnn tiong-ng hit-lia̍p kng-tiám to̍h sī ah.
Hîng-tshinn hi̍k-sim pang-lap ê tsân-hâi, ē-tàng hōo Môo-hē-sing-hûn tī kui-ê tiān-tsû pîn-phóo huat-siā tiān-tsû-pho, to̍h tshinn-tshiūnn sī ú-tiū huat-tiān-ki kāng-khuán .
Môo-hē-sing-hûn ū 12 kng-nî khuah, lî lán ū 6500 kng-nî hn̄g.
Lán ē-tàng tī Kim-gû-tsō ê hong-hiòng tshuē-tio̍h i.

## [English] The Multiwavelength Crab
The Crab Nebula is cataloged as M1, the first object on [Charles Messier's][Charles Messier's] famous list of things which are not comets.
[In fact, the Crab][In fact, the Crab] is now known to be a [supernova remnant][supernova remnant], expanding debris from massive star's death explosion, witnessed on planet Earth in 1054 AD.
[This brave new image][This brave new image] offers a 21st century view of the Crab Nebula by presenting image data from across the [electromagnetic spectrum][electromagnetic spectrum] as wavelengths of visible light.
From space, [Chandra][Chandra] (X-ray) [XMM-Newton][XMM-Newton] (ultraviolet), [Hubble][Hubble] (visible), and [Spitzer][Spitzer] (infrared), data are in purple, blue, green, and yellow hues.
From the ground, [Very Large Array][Very Large Array] radio wavelength data is in shown in red.
One of the most exotic objects known to modern astronomers, [the Crab Pulsar][the Crab Pulsar], a neutron star spinning 30 times a second, is the bright spot near picture center.
Like a cosmic dynamo, this collapsed remnant of the stellar core powers the Crab's emission across the electromagnetic spectrum.
Spanning about 12 light-years, the Crab Nebula is 6,500 light-years away in the constellation [Taurus][Taurus].

## 詞彙學習

|漢羅|POJ|KIP|華語|English|
|-|-|-|-|-|
|毛蟹星雲|Mô͘-hē-seng-hûn|Môo-hē-sing-hûn|蟹狀星雲|the Crab Nebula|
|星表|seng-pió|sing-pió|星表|cataloge|
|M1|M it|M it|M1|M1|
|超新星殘骸|chhiau-sin-seng chân-hâi|tshiau-sin-sing tsân-hâi|超新星殘骸|supernova remnant|
|大質量恆星|tōa-chit-liōng hêng-chhiⁿ|tuā-tsit-liōng hîng-tshinn|大質量恆星|massive star|
|西元 1054 年|se-goân it-khòng-ngó͘-sù nî|se-guân it-khòng-ngóo-sù nî|西元 1054 年|1054 AD|
|電磁頻譜|tiān-chû pîn-phó͘|tiān-tsû pîn-phóo|電磁頻譜|electromagnetic spectrum|
|超大陣列電波望遠鏡|Chhiau-tōa Tîn-lia̍t Tiān-pho Bōng-oán-kiàⁿ|Tshiau-tuā Tîn-lia̍t Tiān-pho Bōng-uán-kiànn|超大陣列電波望遠鏡|Very Large Array (VLA)|
|恆星核心|hêng-chhiⁿ he̍k-sim|hîng-tshinn hi̍k-sim|恆星核心|stellar core|
|崩塌|pang-lap|pang-lap|崩塌|collapse|
|毛蟹星雲脈動星|Mo͘-hē-seng-hûn Be̍k-tōng-chhiⁿ|Moo-hē-sing-hûn Bi̍k-tōng-tshinn|毛蟹星雲脈衝星|the Crab Pulsar|
|中子星|tiōng-chú-chhiⁿ|tiōng-tsú-tshinn|中子星|neutron star|
|電磁波|tiān-chû-pho|tiān-tsû-pho|電磁波|electromagnetic wave|
|金牛座|Kim-gû-chō|Kim-gû-tsō|金牛座|Taurus|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Charles Messier's]:http://messier.seds.org/xtra/history/biograph.html
[In fact, the Crab]:http://messier.seds.org/more/m001_rosse.html
[supernova remnant]:https://en.wikipedia.org/wiki/Supernova_remnant
[This brave new image]:http://hubblesite.org/image/4028/news_release/2017-21
[electromagnetic spectrum]:https://science.nasa.gov/ems/01_intro
[Chandra]:http://chandra.harvard.edu/
[XMM-Newton]:http://sci.esa.int/xmm-newton/
[Hubble]:http://hubblesite.org/
[Spitzer]:http://www.spitzer.caltech.edu
[Very Large Array]:http://www.vla.nrao.edu/
[the Crab Pulsar]:https://apod.nasa.gov/apod/ap050326.html
[Taurus]:https://apod.nasa.gov/apod/ap170505.html

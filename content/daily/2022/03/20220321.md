---
title: 2021 年 規年 ê 天色
date: 2022-03-21
publishdate: 2022-03-21T11:45:00+0800
tags: [天色圖, 夏節, 冬節, 春秋分點, 漏壼]
hero: https://apod.nasa.gov/apod/fap/image/2203/YearOfSky_Bassa_960_annotated.jpg
summary: 你若是會當一擺看著規年 ê 天色，毋知會是啥款？這是 2021 年 tī 荷蘭 用全天 kha-mé-lah 每 15 分鐘 tùi 天頂翕一張 ê 結果。
categories: [podcast]
vocals: [阿錕]
---

{{% apod %}}

- 原始文章：[The Sky in 2021](https://apod.nasa.gov/apod/ap220321.html)
- 影像來源 kah 版權：[Cees Bassa](https://twitter.com/cgbassa) ([Netherlands Institute for Radio Astronomy](https://www.astron.nl/about/))
- APOD 嘛有 Instagram：[English](https://www.instagram.com/astronomypicturesdaily/), [Indonesian](https://www.instagram.com/apod.id/), [Persian](https://www.instagram.com/avastarapod/), [Portuguese](https://www.instagram.com/apodbrasil/) or [台語](https://www.instagram.com/apod_taigi/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl27q2for19k301w6cw1x3k42" >}}

## [漢羅] 2021 年 規年 ê 天色
你若是會當一擺看著規年 ê 天色，毋知會是啥款？
彼就 kah 今仔日這幅圖足 相-siâng ê。
這是 2021 年 tī [荷蘭][Netherlands] 用 [全天 kha-mé-lah][all-sky camera] 每 15 分鐘 tùi 天頂翕一張 ê 結果。
Kā 這寡影像 中央 [彼逝][columns] 對予齊齊，才合做這張 [天色圖][keogram]。
上面頂是 1 月，上下底是 12 月，中央較倚倒爿彼規逝直 ê 是 半暝。
[按呢你看著啥物？][What do we see?]
上明顯 ê 是，[日時 ê 天色攏是藍色 ê][sky is mostly blue]，毋閣暗暝 ê 天色攏是烏色 ê。
暗暝彼區有 12 條 [光帶][light bands t] 迒過，彼其實是月娘 ê [月光][glow of the Moon]。
烏色漏壼上瘦彼位其實是 [夏節][solstice 1]，這工 ê 日時上長，上肥彼位是 [冬節][solstice 2]。
昨昏是 [春秋分點][equinox]，就是暗暝 kah 日時平長 ê 一工。
咱會當 tī 這張舊年 ê 天色圖四分之三懸 ê 所在，揣著北半球 ê [春分][equinox t]。

## [POJ] 2021 nî kui-nî ê Thiⁿ-sek
Lí nā-sī ē-tàng chi̍t-pái khòaⁿ-tio̍h kui-nî ê thiⁿ-sek, m̄-chai ē sī siáⁿ-khóaⁿ?
He to̍h kah kin-á-ji̍t chit-pak-tô͘ chiok sio-siâng ê.
Che sī 2021 nî tī Hô-lân iōng choân-thian kha-mé-lah múi 15 hun-cheng tùi thiⁿ-téng hip chi̍t-tiuⁿ ê kiat-kó.
Kā chi̍t-kóa iáⁿ-siōng tiong-ng hit-chōa tùi hō͘ chiâu-chê, chiah hap chō chit-tiuⁿ thiⁿ-sek-tô͘.
Siōng bīn-téng sī 1 goe̍h, siōng ē-té sī 12 goe̍h, tiong-ng khah óa tò-pêng hit kui-chōa ti̍t--ê sī pòaⁿ-mî.
Án-ni lí khòaⁿ-tio̍h siáⁿ-mih?
Siōng bêng-hián ê sī, ji̍t-sî ê thiⁿ-sek lóng-sī nâ-sek ê, m̄-koh àm-mî ê thiⁿ-sek lóng-sī o͘-sek ê.
Àm-mî hit-khu ū 12 tiâu kng-tòa hāⁿ kòe, he kî-si̍t sī goe̍h-niû ê goe̍h-kng.
O͘-sek lāu-ô͘ siōng sán hit-ūi kî-si̍t sī hā-cheh, chit-kang ê ji̍t-sî siōng tn̂g, siōng pûi hit-ūi sī tang-cheh.
Cha-hng sī chhun-chhiu hun-tiám, tō-sī àm-mî kah ji̍t-sî pêⁿ-tn̂g ê chi̍t-kang.
Lán ē-tàng tī chit-tiuⁿ kū-nî ê thiⁿ-sek-tô͘ sì-hun-chi-saⁿ koân ê só͘-chāi, chhōe-tio̍h pak-pòaⁿ-kiû ê chhun-hun.

## [KIP] 2021 nî kui-nî ê Thinn-sik
Lí nā-sī ē-tàng tsi̍t-pái khuànn-tio̍h kui-nî ê thinn-sik, m̄-tsai ē sī siánn-khuánn?
He to̍h kah kin-á-ji̍t tsit-pak-tôo tsiok sio-siâng ê.
Tse sī 2021 nî tī Hô-lân iōng tsuân-thian kha-mé-lah muí 15 hun-tsing tuì thinn-tíng hip tsi̍t-tiunn ê kiat-kó.
Kā tsi̍t-kuá iánn-siōng tiong-ng hit-tsuā tuì hōo tsiâu-tsê, tsiah hap tsō tsit-tiunn thinn-sik-tôo.
Siōng bīn-tíng sī 1 gue̍h, siōng ē-té sī 12 gue̍h, tiong-ng khah uá tò-pîng hit kui-tsuā ti̍t--ê sī puànn-mî.
Án-ni lí khuànn-tio̍h siánn-mih?
Siōng bîng-hián ê sī, ji̍t-sî ê thinn-sik lóng-sī nâ-sik ê, m̄-koh àm-mî ê thinn-sik lóng-sī oo-sik ê.
Àm-mî hit-khu ū 12 tiâu kng-tuà hānn kuè, he kî-si̍t sī gue̍h-niû ê gue̍h-kng.
Oo-sik lāu-ôo siōng sán hit-uī kî-si̍t sī hā-tseh, tsit-kang ê ji̍t-sî siōng tn̂g, siōng puî hit-uī sī tang-tseh.
Tsa-hng sī tshun-tshiu hun-tiám, tō-sī àm-mî kah ji̍t-sî pênn-tn̂g ê tsi̍t-kang.
Lán ē-tàng tī tsit-tiunn kū-nî ê thinn-sik-tôo sì-hun-tsi-sann kuân ê sóo-tsāi, tshuē-tio̍h pak-puànn-kiû ê tshun-hun.

## [English] The Sky in 2021
What if you could see the entire sky -- all at once -- for an entire year?
That, very nearly, is what is pictured here.
Every 15 minutes during 2021, an [all-sky camera][all-sky camera] took an image of the sky over the [Netherlands][Netherlands].
Central [columns][columns] from these images were then aligned and combined to create the featured [keogram][keogram], with January at the top, December at the bottom, and the middle of the night running vertically just left of center.
[What do we see?][What do we see?] Most obviously, the daytime [sky is mostly blue][sky is mostly blue], while the nighttime sky is mostly black.
The twelve [light bands][light bands e] crossing the night sky are caused by the [glow of the Moon][glow of the Moon].
The thinnest part of the black hourglass shape occurs during the summer [solstice][solstice 1] when days are the longest, while the thickest part occurs at the winter [solstice][solstice 2].
Yesterday was an [equinox][equinox] -- when night and day were equal -- and the northern-spring [equinox][equinox e] from one year ago can actually be located in the keogram -- about three-quarters of the way up.

## 詞彙學習

|漢羅|POJ|KIP|華語|English|
|-|-|-|-|-|
|天色圖|thiⁿ-sek-tô͘|thinn-sik-tôo|天光圖|keogram|
|夏節|hā-cheh|hā-tseh|夏至|summer solstice|
|冬節|tang-cheh|tang-tseh|冬至|winter solstice|
|春秋分點|chhun-chhiu hun-tiám|tshun-tshiu hun-tiám|春秋分點|equinox|
|漏壼|lāu-ô͘|lāu-ôo|沙漏|hourglass|
|2021 年|jī-khòng-jī-it|jī-khòng-jī-it|2021 年 |year 2021|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[all-sky camera]:https://apod.nasa.gov/apod/ap011119.html
[Netherlands]:https://en.wikipedia.org/wiki/Netherlands
[columns]:https://commons.wikimedia.org/wiki/File:Keogram_explainer.gif
[keogram]:https://victoriaweather.ca/keogram.php#:~:text=What%20is%20a%20keogram
[What do we see?]:https://i1.sndcdn.com/artworks-000064777927-e3ahj5-t500x500.jpg
[sky is mostly blue]:https://spaceplace.nasa.gov/blue-sky/en/
[light bands e]:https://apod.nasa.gov/apod/ap220301.html
[light bands t]:https://apod.tw/daily/20220301/
[glow of the Moon]:https://skyandtelescope.org/astronomy-news/how-bright-moon-exactly/
[solstice 1]:https://scijinks.gov/solstice/
[solstice 2]:https://blogs.nasa.gov/Watch_the_Skies/tag/solstice/
[equinox]:https://blogs.nasa.gov/Watch_the_Skies/tag/equinox/
[equinox e]:https://apod.nasa.gov/apod/ap220320.html
[equinox t]:https://apod.tw/daily/20220320/

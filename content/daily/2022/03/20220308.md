---
title: 烏白色倒爿 ê 衛星
date: 2022-03-08
publishdate: 2022-03-08T11:45:00+0800
tags: [Tycho 隕石坑, 隕石坑, 月球, 月海, 像素, 直徑]
hero: https://apod.nasa.gov/apod/fap/image/2203/InvertedMoon_Glawdzin_960.jpg
summary: 這是 siáng ê 衛星？是地球 ê 啦！毋閣這是烏白色倒爿 ê 月球！
---

{{% apod %}}

- 原始文章：[Moon in Inverted Colors](https://apod.nasa.gov/apod/ap220308.html)
- 影像提供 kah 版權：[Dawid Glawdzin](mailto:dglawdzin@gmail.com)
- 台文翻譯：[An-Li Tsai][An-Li Tsai] ([NCU][NCU])

## [漢羅] 烏白色倒爿 ê 衛星
這是 siáng ê 衛星？
是 [地球 ê][Earth's moon] 啦！毋閣這是烏白色倒爿 ê 月球！
Tī 這張相片內底，光暗區 ê 像素所對應 ê 數字倒爿矣，產生一个假色影像，to̍h 親像是烏白相片 ê [底片][photographic negative] 仝款。
這个 [倒爿色 ê 彩色][inverted *color*] [月球][the moon] 相片內底，較粉色 ê 部份是真 ê。
毋閣有 tī 烏白色倒爿進前，用數位處理 ê 方式 kā 色彩 ê 比例 [放較大咧][exaggerated]。
平常時 ùi [Tycho 隕石][crater Tycho] 坑噴出來 較光 ê 輻射巡 tī 遮是石青色 ê。
這个 ùi 直徑 85 公里闊 ê 隕石坑噴出 ê 輻射巡，是 南半球（下底）上主要 ê 特徵。
平常時較暗 ê [月海][lunar mare] tī 遮是白殕色 ê。
這張相片是 ùi [英國][UK] [英格蘭][England] ê [Southend-on-Sea][Southend-on-Sea] 提著 ê。
歷史上，用 [底片][photographic plates] 記錄 ê [天文影像][astronomical images]，攏會直接利用 [底片 ê 倒爿色][inverted-color negatives] 來檢查。
因為這會當予咱 ê [目睭][eye] 較緊揣著一寡較暗 ê 細節。


## [POJ] O͘-pe̍h-sek tò-péng ê Ūi-chhiⁿ
Che sī siáng ê ūi-chhiⁿ?
Sī Tē-kiû ê la̍h!
M̄-koh che sī o͘-pe̍h-sek tò-péng ê Goe̍h-kiû!
Tī chit-tiuⁿ siòng-phìⁿ lāi-té, kng-àm-khù ê siòng-sò͘ só͘ tùi-èng ê sò͘-jī tò-péng ah, sán-seng chi̍t-ê ká-sek iáⁿ-siōng, to̍h chhin-chhiūⁿ sī o͘-pe̍h siòng-phìⁿ ê té-phìⁿ kāng-khoán.
Chit-ê tò-péng-sek ê chhái-sek Goe̍h-kiû siòng-phìⁿ lāi-té, khah hún-sek ê pō͘-hūn sī chin ê.
M̄-koh ū tī o͘-pe̍h-sek tò-péng chìn-chêng, iōng só͘-ūi chhú-lí ê hong-sek kā sek-chhái ê pí-lē hòng khah tōa leh.
Pêng-siông-sî ùi Tycho ún-se̍k-kheⁿ phùn--chhut-lâi khah kng ê hok-siā-sòaⁿ-sûn tī chia sī chio̍h-chhiⁿ-sek ê.
Chit-ê ùi ti̍t-kèng 85 kong-lí khoah ê ún-se̍k-kheⁿ phùn--chhut ê hok-siā-sûn, sī Lâm-pòaⁿ-kiû (ē-té) siōng chú-iàu ê te̍k-teng.
Pêng-siông-sî khah àm ê Goe̍h-hái tī chia sī pe̍h-phú-sek ê.
Chit-tiuⁿ siòng-phìⁿ sī ùi Eng-kok Eng-keh-lân ê Southend-on-Sea the̍h-tio̍h ê.
Le̍k-sú-siōng, iōng té-phìⁿ kì-lo̍k ê thian-bûn iáⁿ-siōng, lóng ē ti̍t-chiap iōng té-phìⁿ ê tò-péng-sek lâi kiám-cha.
In-ūi che ē-tàng hō͘ lán ê ba̍k-chiu khah kín chhōe-tio̍h chi̍t-kóa khah àm ê sè-chiat.

## [KIP] Oo-pe̍h-sik tò-píng ê Uī-tshinn
Tse sī siáng ê uī-tshinn?
Sī Tē-kiû ê la̍h!
M̄-koh tse sī oo-pe̍h-sik tò-píng ê Gue̍h-kiû!
Tī tsit-tiunn siòng-phìnn lāi-té, kng-àm-khù ê siòng-sòo sóo tuì-ìng ê sòo-jī tò-píng ah, sán-sing tsi̍t-ê ká-sik iánn-siōng, to̍h tshin-tshiūnn sī oo-pe̍h siòng-phìnn ê té-phìnn kāng-khuán.
Tsit-ê tò-píng-sik ê tshái-sik Gue̍h-kiû siòng-phìnn lāi-té, khah hún-sik ê pōo-hūn sī tsin ê.
M̄-koh ū tī oo-pe̍h-sik tò-píng tsìn-tsîng, iōng sóo-uī tshú-lí ê hong-sik kā sik-tshái ê pí-lē hòng khah tuā leh.
It-puann kóng-lâi, uì Tycho ún-si̍k-khenn phùn--tshut-lâi khah kng ê hok-siā-suànn-sûn sī Lâm-puànn-kiû (ē-té) tsú-iàu ê ti̍k-ting.
In-uī uì ti̍t-kìng 85 kong-lí khuah ê ún-si̍k-khenn phùn--tshut ê tsio̍h-tshinn-sik hok-siā-sûn khah hó jīn.
It-puann kóng-lâi, khah àm ê Gue̍h-hái sī pe̍h-phú-sik ê.
Tsit-tiunn siòng-phìnn sī uì Ing-kok Ing-keh-lân ê Southend-on-Sea the̍h-tio̍h ê.
Li̍k-sú-siōng, iōng té-phìnn kì-lo̍k ê thian-bûn iánn-siōng, lóng ē ti̍t-tsiap iōng té-phìnn ê tò-píng-sik lâi kiám-tsa.
In-uī tse ē-tàng hōo lán ê ba̍k-tsiu khah kín tshuē-tio̍h tsi̍t-kuá khah àm ê sè-tsiat.

## [English] Moon in Inverted Colors
Which moon is this?
It's [Earth's moon][Earth's moon] -- but in inverted colors.
Here, the pixel values corresponding to light and dark areas have been translated in reverse, or inverted, producing a false-color representation reminiscent of a black and white [photographic negative][photographic negative].
However, this is an [inverted *color*][inverted *color*] image -- where the muted colors of [the moon][the moon] are real but digitally [exaggerated][exaggerated] before inversion.
Normally bright rays from the large [crater Tycho][crater Tycho] dominate the southern (bottom) features as easily followed dark green lines emanating from the 85-kilometer diameter impact site.
Normally dark [lunar mare][lunar mare] appear light and silvery.
The image was acquired in [Southend-on-Sea][Southend-on-Sea], [England][England], [UK][UK].
Historically, [astronomical images][astronomical images] recorded on [photographic plates][photographic plates] were directly examined on [inverted-color negatives][inverted-color negatives] because it helped the [eye][eye] pick out faint details.

## 詞彙學習（台語漢字/POJ/KIP/華語漢字/English）
- 【隕石坑】ún-se̍k-kheⁿ/ún-si̍k-khenn/隕石坑/crater
- 【月海】Goe̍h-hái/Gue̍h-hái/月海/lunar mare
- 【像素】siōng-sò͘/siōng-sòo/像素/pixel
- 【直徑】ti̍t-kèng/ti̍t-kìng/直徑/diameter


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Earth's moon]:https://moon.nasa.gov/
[photographic negative]:https://en.wikipedia.org/wiki/Negative_(photography)
[inverted *color*]:https://www.quora.com/How-exactly-does-color-inversion-work
[the moon]:https://apod.nasa.gov/apod/ap160201.html
[exaggerated]:https://apod.nasa.gov/apod/ap210831.html
[crater Tycho]:https://en.wikipedia.org/wiki/Tycho_(lunar_crater)
[lunar mare]:https://en.wikipedia.org/wiki/Lunar_mare#/media/File:Moon_names.svg
[Southend-on-Sea]:https://youtu.be/rv_fuDFxhWc
[England]:https://en.wikipedia.org/wiki/England
[UK]:https://en.wikipedia.org/wiki/United_Kingdom
[astronomical images]:https://apod.nasa.gov/apod/ap200426.html
[photographic plates]:https://www.atnf.csiro.au/outreach/education/senior/astrophysics/photometry_photographicastro.html
[inverted-color negatives]:https://i.ytimg.com/vi/8T6cPfb5fXg/maxresdefault.jpg
[eye]:https://www.nei.nih.gov/learn-about-eye-health/healthy-vision/how-eyes-work

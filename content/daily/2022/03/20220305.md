---
title: 星際彗星 2I Borisov
date: 2022-03-05
publishdate: 2022-03-05T11:45:00+0800
tags: [2I/Borisov 彗星, 2I/Borisov, 彗星, 星際彗星, 銀河系, 太陽系, 業餘天文學家, 哈伯太空望遠鏡, 近日點, 彗尾, 歐洲南方天文台, 塗粉尾溜, 彗核]
hero: https://apod.nasa.gov/apod/fap/image/2203/borisovStsci1315.jpg
summary: 2I/Borisov 彗星 是 ùi 銀河系某一个所在來 ê，伊這馬才拄來到咱 ê 太陽系。
---

{{% apod %}}

- 原始文章：[Interstellar Comet 2I Borisov](https://apod.nasa.gov/apod/ap220305.html)
- 影像來源：[NASA](https://www.nasa.gov/), [ESA](https://www.spacetelescope.org/), and [D. Jewitt](http://www2.ess.ucla.edu/~jewitt/David_Jewitt.html) ([UCLA](http://www.ess.ucla.edu/)) et al.
- 台文翻譯：[An-Li Tsai][An-Li Tsai] ([NCU][NCU])

## [漢羅] 星際彗星 2I Borisov
[2I/Borisov 彗星][Comet 2I/Borisov] 是 ùi 銀河系 [某一个所在][From somewhere else] 來 ê，伊這馬才拄來到咱 ê 太陽系。
這粒彗星是業餘天文學家 Gennady Borisov tī 2019 年 8 月 30 揣著 ê。
[哈伯太空望遠鏡][Hubble Space Telescope images] tī 2019 年 11 月 kah 12 月 ê 時陣翕著這兩張影像，才知影講，咱揣著頭一粒星際彗星。
倒爿彼張，tī Borisov 彗星 ê 視線方向，有一个 tī 遠方 ê 背景星系。
伊看起來霧霧。
這是因為 哈伯太空望遠鏡 kā 焦點囥 tī 這粒離地球才 3 萬 2700 公里遠 ê [高速彗星][Hubble tracked the speeding comet] kah 伊 ê 塗粉尾溜 遐。
正爿彼張，是 2I/Borisov 彗星 才拄過 近日點 彼陣 去予翕著 ê。
近日點 to̍h 是離太陽上近 ê 所在。
歐洲南方天文台 ê [觀測 kā 咱講][observations indicate]，這粒彗星 tī 2019 年 經過咱 ê 近日點 進前，可能猶毋捌 kah 捌粒 恆星 行遮爾倚過。
[Borisov 彗星離咱地球上近 ê 時陣][Borisov's closest]，是 2019 年 12 月 28，彼陣伊 kah 咱 ê 距離才 2 萬 9000 公里遠爾爾。
雖罔講哈伯影像已經足清楚矣，毋閣伊猶是無 kā 彗核解析出來。
照這个結果，咱 to̍h 會當估算講，這粒彗核 ê 直徑應該是比 1 公里閣較短。


## [POJ] Seng-chè Hui-chhiⁿ 2I Borisov
2I/Borisov hui-chhiⁿ sī ùi Gîn-hô-hē bó͘ chi̍t-ê só͘-chāi lâi ê, i chit-má chiah tú lâi kàu lán ê Thài-iông-hē.
Chit-lia̍p hui-chhiⁿ sī gia̍p-û thian-bûn ha̍k-ka Gennady Borisov tī 2019 nî 8 goe̍h 30 chhōe-tio̍h ê.
Ha-peh Thài-khong Bōng-oán-kiàⁿ tī 2019 nî 11 goe̍h kah 12 goe̍h ê sî-chūn hip-tio̍h chit nn̄g-tiuⁿ iáⁿ-siōng, chiah chai-iáⁿ kóng, lán chhōe-tio̍h thâu chi̍t-lia̍p seng-chè hui-chhiⁿ.
Tò-pêng hit-tiuⁿ, tī Borisov hui-chhiⁿ ê sī-sòaⁿ hong-hiòng, ū chi̍t-ê tī oán-hong ê pōe-kéng seng-hē.
I khòaⁿ--khí-lâi bū-bū.
Che sī in-ūi Ha-peh Thài-khong Bōng-oán-kiàⁿ kā chiau-tiám khǹg tī chit-lia̍p lî Tē-kiû chiah 3 bān 2700 kong-lí hn̄g ê ko-sok hui-chhiⁿ kah i ê thô͘-hún bóe-liu hiah.
Chiàⁿ-pêng hit-tiuⁿ, sī 2I/Borisov hui-chhiⁿ chiah tú kòe kīn-ji̍t-tiám hit-chūn khì hō͘ hip-tio̍h ê.
Kīn-ji̍t-tiám to̍h sī lî Thài-iông siōng kīn ê só͘-chāi.
Au-chiu Lâm-hong Thian-bûn-tâi ê koan-chhek kā lán kóng, chit-lia̍p hui-chhiⁿ tī 2019 nî kéng-kòe lán ê kīn-ji̍t-tiám chìn-chêng, khó-lêng iáu m̄-bat  kah bat-lia̍p hêng-chhiⁿ kiâⁿ chiah-nī óa kòe.
Borisov hui-chhiⁿ lî lán Tē-kiû siōng kīn ê sî-chūn, sī 2019 nî 12 goe̍h 28, hit-chūn i kah lán ê kū-lî chiah 2 bān 9000 kong-lí hn̄g niā-niā.
Sui-bóng-kóng Ha-peh iáⁿ-siōng í-keng chiok chheng-chhó͘ ah, m̄-koh i iáu-sī bô kā hūi-he̍k kái-sek chhut-lâi.
Chiàu chit-ê kiat-kó, lán to̍h ē-tàng kó͘-sǹg kóng, chit-lia̍p hūi-he̍k ê ti̍t-kèng èng-kai sī pí 1 kong-lí koh-khah té.

## [KIP] Sing-tsè Hui-tshinn 2I Borisov
2I/Borisov hui-tshinn sī uì Gîn-hô-hē bóo tsi̍t-ê sóo-tsāi lâi ê, i tsit-má tsiah tú lâi kàu lán ê Thài-iông-hē.
Tsit-lia̍p hui-tshinn sī gia̍p-û thian-bûn ha̍k-ka Gennady Borisov tī 2019 nî 8 gue̍h 30 tshuē-tio̍h ê.
Ha-peh Thài-khong Bōng-uán-kiànn tī 2019 nî 11 gue̍h kah 12 gue̍h ê sî-tsūn hip-tio̍h tsit nn̄g-tiunn iánn-siōng, tsiah tsai-iánn kóng, lán tshuē-tio̍h thâu tsi̍t-lia̍p sing-tsè hui-tshinn.
Tò-pîng hit-tiunn, tī Borisov hui-tshinn ê sī-suànn hong-hiòng, ū tsi̍t-ê tī uán-hong ê puē-kíng sing-hē.
I khuànn--khí-lâi bū-bū.
Tse sī in-uī Ha-peh Thài-khong Bōng-uán-kiànn kā tsiau-tiám khǹg tī tsit-lia̍p lî Tē-kiû tsiah 3 bān 2700 kong-lí hn̄g ê ko-sok hui-tshinn kah i ê thôo-hún bué-liu hiah.
Tsiànn-pîng hit-tiunn, sī 2I/Borisov hui-tshinn tsiah tú kuè kīn-ji̍t-tiám hit-tsūn khì hōo hip-tio̍h ê.
Kīn-ji̍t-tiám to̍h sī lî Thài-iông siōng kīn ê sóo-tsāi.
Au-tsiu Lâm-hong Thian-bûn-tâi ê kuan-tshik kā lán kóng, tsit-lia̍p hui-tshinn tī 2019 nî kíng-kuè lán ê kīn-ji̍t-tiám tsìn-tsîng, khó-lîng iáu m̄-bat  kah bat-lia̍p hîng-tshinn kiânn tsiah-nī uá kuè.
Borisov hui-tshinn lî lán Tē-kiû siōng kīn ê sî-tsūn, sī 2019 nî 12 gue̍h 28, hit-tsūn i kah lán ê kū-lî tsiah 2 bān 9000 kong-lí hn̄g niā-niā.
Sui-bóng-kóng Ha-peh iánn-siōng í-king tsiok tshing-tshóo ah, m̄-koh i iáu-sī bô kā huī-hi̍k kái-sik tshut-lâi.
Tsiàu tsit-ê kiat-kó, lán to̍h ē-tàng kóo-sǹg kóng, tsit-lia̍p huī-hi̍k ê ti̍t-kìng ìng-kai sī pí 1 kong-lí koh-khah té.

## [English] Interstellar Comet 2I Borisov
[From somewhere else][From somewhere else] in the Milky Way galaxy, [Comet 2I/Borisov][Comet 2I/Borisov] was just visiting the Solar System.
Discovered by amateur astronomer Gennady Borisov on August 30, 2019, the first known interstellar comet is seen in these two [Hubble Space Telescope images][Hubble Space Telescope images] from November and December 2019.
On the left, a distant background galaxy near the line-of-sight to Borisov is blurred as [Hubble tracked the speeding comet][Hubble tracked the speeding comet] and dust tail about 327 million kilometers from Earth.
At right, 2I/Borisov appears shortly after perihelion, its closest approach to Sun.
European Southern Observatory [observations indicate][observations indicate] that this comet may never have passed close to any star before its 2019 perihelion passage.
[Borisov's closest][Borisov's closest] approach to our fair planet, a distance of about 290 million kilometers, came on December 28, 2019.
Even though Hubble's sharp images don't resolve the comet's nucleus, they did lead to estimates of less than 1 kilometer for its diameter.

## 詞彙學習（台語漢字/POJ/KIP/華語漢字/English）
- 【2I/Borisov 彗星】jī I Borisov hui-chhiⁿ/jī I Borisov hui-tshinn/ 2I/鮑里索夫彗星 / Comet 2I/Borisov
- 【業餘】gia̍p-û/gia̍p-û/業餘/amateur
- 【哈伯太空望遠鏡】Ha-peh Thài-khong Bōng-oán-kiàⁿ/Ha-peh Thài-khong Bōng-uán-kiànn/哈伯太空望遠鏡/Hubble Space Telescope
- 【星際彗星】seng-chè hui-chhiⁿ/sing-tsè hui-tshinn/星際彗星/Interstellar Comet
- 【近日點】kīn-ji̍t-tiám/kīn-ji̍t-tiám/近日點/perihelion
- 【視線方向】sī-sòaⁿ-hong-hiòng/sī-suànn-hong-hiòng/視線方向/line-of-sight
- 【彗尾】hūi-bóe/huī-bué/彗尾/comet's tail
- 【塗粉尾溜】thô͘-hún bóe-liu/thôo-hún bué-liu/灰塵尾/dust tail
- 【歐洲南方天文台】Au-chiu Lâm-hong Thian-bûn-tâi/Au-tsiu Lâm-hong Thian-bûn-tâi/歐洲南方天文台/European Southern Observatory
- 【彗核】hūi-he̍k/huī-hi̍k/彗核/comet's nucleus



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[From somewhere else]:https://solarsystem.nasa.gov/asteroids-comets-and-meteors/comets/2I-Borisov/in-depth/
[Comet 2I/Borisov]:https://en.wikipedia.org/wiki/2I/Borisov
[Hubble Space Telescope images]:https://hubblesite.org/contents/news-releases/2019/news-2019-61
[Hubble tracked the speeding comet]:https://hubblesite.org/contents/media/videos/2019/53/1244-Video
[observations indicate]:https://www.eso.org/public/news/eso2106/
[Borisov's closest]:https://arxiv.org/abs/1909.06348

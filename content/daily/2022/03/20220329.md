---
title: 金星 kah 火星：Tī 夜空同齊出現
date: 2022-03-29
publishdate: 2022-03-29T11:45:00+0800
tags: [金星, 火星, 土星, 合相, 行星合相, 太陽系, 視角度]
hero: https://apod.nasa.gov/apod/fap/image/2203/VenusMars_Fairbairn_960_annotated.jpg
summary: 這兩粒行星 tī 夜空同齊出現 ê 時陣，in 兩爿攏會看著對方，而且會擋一禮拜以上。
categories: [podcast]
vocals: [阿錕]
---

{{% apod %}}

- 原始文章：[Venus and Mars: Passing in the Night](https://apod.nasa.gov/apod/ap220329.html)
- 影像來源 kah 版權：[Carlos Kiko Fairbairn](https://www.instagram.com/kikofairbairn/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl2dkkr2e0db501w621s08d7n" >}}

## [漢羅] 金星 kah 火星：Tī 夜空同齊出現
這兩粒行星 tī 夜空同齊出現 ê 時陣，in 兩爿攏會看著對方，而且會擋一禮拜以上。
像金星 kah 火星 [這個月][this month]初 tī 天頂拄著行星 [合相][conjunction] ê 時陣，in 兩个差無夠 4 度闊。
這張相片是幾工前翕 ê，彼當陣 ê [金星][Venus] 沓沓仔 tī 暗頭仔 peh--起來。
一暝一暝過去，[火星][Mars] 嘛沓沓仔落去矣。
這張相是 kā 4 張鬥做一張 ê，是 tī [巴西][Brazil] ê 庄頭 [Teresópolis][Teresópolis] 翕 ê。
透早 ê 天頂毋但看會著 [金星 kah 火星][Venus and Mars]，這馬 [嘛][includes] 看會著閣較遠 ê [土星][Saturn]。
這款 [合相][conjunctions] 只是 in tī 天頂 ê 視角度看起來足倚爾爾。
實際上，金星、火星、土星是 tī [太陽系][our Solar System] 內底無仝 ê 所在，in 會繼續 [踅太陽行][orbit the Sun]。
後禮拜，[土星 kah 火星][Saturn and Mars] ê 視角度會 [比 1/4 度閣較細][below a quarter of a degree]。

## [POJ] Kim-chhiⁿ kah Hóe-chhiⁿ: Tī iā-khong tâng-chê chhut-hiān
Chit nn̄g-lia̍p kiâⁿ-chhiⁿ tī iā-khong tâng-chê chhut-hiān ê sî-chūn, in nn̄g-pêng lóng ē khòaⁿ-tio̍h tùi-hong, jî-chhiáⁿ ē tòng chit-lé-pài í-siōng.
Chhiūⁿ Kim-chhiⁿ kah Hóe-chhiⁿ chi̍t-ko-goe̍h-chhoe tī thiⁿ-téng tú-tio̍h kiâⁿ-chhiⁿ ha̍p-siòng ê sî-chūn, in nn̄g-ê chha bô-kàu 4 tō͘ khoah.
Chit-tiuⁿ siòng-phìⁿ sī kúi-kang-chêng hip ê, hit-tang-chūn ê Kim-chhiⁿ tau̍h-tau̍h-á tī àm-thâu-á peh--khí-lâi.
Chi̍t-mî chi̍t-mî kòe-khì, Hóe-chhiⁿ mā tau̍h-tau̍h-á lo̍h-khì ah.
Chit-tiuⁿ siòng sī kā 4 tiuⁿ tàu chò chi̍t-tiuⁿ ê, sī tī Pa-se ê chng-thâu Teresópolis hip ê.
Thàu-chá ê thiⁿ-téng m̄-nā khòaⁿ-ē-tio̍h Kim-chhiⁿ kah Hóe-chhiⁿ, chit-má mā khòaⁿ-ē-tio̍h koh-khah hn̄g ê Thó͘-chhiⁿ.
Chit-khoán ha̍p-siòng chí-sī in tī thiⁿ-téng ê sī-kak-tō͘ khòaⁿ-khí-lâi chiok óa niā-niā.
Si̍t-chè-siōng, Kim-chhiⁿ, Hóe-chhiⁿ, Thó͘-chhiⁿ sī tī Thài-iông-hē lāi-té bô-kâng ê só͘-chāi, in ē kè-sio̍k se̍h Thài-iông kiâⁿ.
Āu-lé-pài, Thó͘-chhiⁿ kah Hóe-chhiⁿ ê sī-kak-tō͘ ē pí 1/4 tō͘ koh-khah sè.

## [KIP] Kim-tshinn kah Hué-tshinn: Tī iā-khong tâng-tsê tshut-hiān
Tsit nn̄g-lia̍p kiânn-tshinn tī iā-khong tâng-tsê tshut-hiān ê sî-tsūn, in nn̄g-pîng lóng ē khuànn-tio̍h tuì-hong, jî-tshiánn ē tòng tsit-lé-pài í-siōng.
Tshiūnn Kim-tshinn kah Hué-tshinn tsi̍t-ko-gue̍h-tshue tī thinn-tíng tú-tio̍h kiânn-tshinn ha̍p-siòng ê sî-tsūn, in nn̄g-ê tsha bô-kàu 4 tōo khuah.
Tsit-tiunn siòng-phìnn sī kuí-kang-tsîng hip ê, hit-tang-tsūn ê Kim-tshinn ta̍uh-ta̍uh-á tī àm-thâu-á peh--khí-lâi.
Tsi̍t-mî tsi̍t-mî kuè-khì, Hué-tshinn mā ta̍uh-ta̍uh-á lo̍h-khì ah.
Tsit-tiunn siòng sī kā 4 tiunn tàu tsò tsi̍t-tiunn ê, sī tī Pa-se ê tsng-thâu Teresópolis hip ê.
Thàu-tsá ê thinn-tíng m̄-nā khuànn-ē-tio̍h Kim-tshinn kah Hué-tshinn, tsit-má mā khuànn-ē-tio̍h koh-khah hn̄g ê Thóo-tshinn.
Tsit-khuán ha̍p-siòng tsí-sī in tī thinn-tíng ê sī-kak-tōo khuànn-khí-lâi tsiok uá niā-niā.
Si̍t-tsè-siōng, Kim-tshinn, Hué-tshinn, Thóo-tshinn sī tī Thài-iông-hē lāi-té bô-kâng ê sóo-tsāi, in ē kè-sio̍k se̍h Thài-iông kiânn.
Āu-lé-pài, Thóo-tshinn kah Hué-tshinn ê sī-kak-tōo ē pí 1/4 tōo koh-khah sè.

## [English] Venus and Mars: Passing in the Night

When two planets pass on the night sky, they can usually be seen near each other for a week or more.
In the case of this planetary [conjunction][conjunction], Venus and Mars passed within 4 degrees of each other earlier [this month][this month].
The featured image was taken a few days prior, when [Venus][Venus] was slowing rising in the pre-dawn sky, night by night, while [Mars][Mars] was slowly setting.
The image, a four-part mosaic, was captured in [Brazil][Brazil] from the small town [Teresópolis][Teresópolis].
Besides [Venus and Mars][Venus and Mars], the morning sky now also [includes][includes] the more distant planet [Saturn][Saturn].
Of course, these [conjunctions][conjunctions] are only angular -- Venus, Mars, and Saturn continue to [orbit the Sun][orbit the Sun] in very different parts of [our Solar System][our Solar System].
Next week, the angle between [Saturn and Mars][Saturn and Mars] will drop to [below a quarter of a degree][below a quarter of a degree].

## 詞彙學習（台語漢字/POJ/KIP/華語漢字/English）
- 【金星】Kim-chhiⁿ/Kim-tshinn/金星/Venus
- 【火星】Hóe-chhiⁿ/Hué-tshinn/火星/Mars
- 【土星】Thó͘-chhiⁿ/Thóo-tshinn/土星/Saturn
- 【合相】ha̍p-siòng/ha̍p-siòng/合相/conjunction
- 【行星合相】kiâⁿ-chhiⁿ ha̍p-siòng/kiânn-tshinn ha̍p-siòng/行星合相/planetary conjunction
- 【視角度】sī-kak-tō͘/sī-kak-tōo/視角度/angule
- 【太陽系】Thài-iông-hē/Thài-iông-hē/太陽系/Solar System
- 【1/4 度】sì hun chi i̍t tō͘/sì hun tsi i̍t tōo/ 1/4 度/a quarter of a degree


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[conjunction]:https://en.wikipedia.org/wiki/Conjunction_(astronomy)
[this month]:https://solarsystem.nasa.gov/resources/2716/whats-up-march-2022/
[Venus]:https://solarsystem.nasa.gov/planets/venus/in-depth/
[Mars]:https://solarsystem.nasa.gov/planets/mars/overview/
[Brazil]:https://en.wikipedia.org/wiki/Brazil
[Teresópolis]:https://youtu.be/iOvEvl_8q0s
[Venus and Mars]:https://apod.nasa.gov/apod/ap150226.html
[includes]:https://apod.nasa.gov/apod/ap151108.html
[Saturn]:https://apod.nasa.gov/apod/ap200419.html
[conjunctions]:https://in-the-sky.org/article.php?term=conjunction
[orbit the Sun]:https://solarsystem.nasa.gov/solar-system/our-solar-system/overview/
[our Solar System]:https://solarsystem.nasa.gov/solar-system/our-solar-system/in-depth/
[Saturn and Mars]:https://in-the-sky.org/news.php?id=20220404_20_100
[below a quarter of a degree]:https://t4.ftcdn.net/jpg/02/01/00/01/360_F_201000123_YnljkDm0s79myrqpKBiljH5YaRF8v7GJ.jpg

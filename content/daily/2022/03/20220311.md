---
title: 虹 leh 微微仔笑
date: 2022-03-11
publishdate: 2022-03-11T11:45:00+0800
tags: [虹, 天頂, 光弧, 環天頂弧, 光譜, 六角形冰晶, 冰晶, 屈折, 反射, 幻日]
hero: https://apod.nasa.gov/apod/image/2203/ArcoCircumzenitale_1024c.jpg
summary: 你有想欲看 虹 ê 笑容無？你若是 tī 日頭較低 ê 時陣，向「天頂 (頭頂)」看去，可能 to̍h 有機會看著。
categories: [podcast]
vocals: [阿錕]
---

{{% apod %}}

- 原始文章：[When Rainbows Smile](https://apod.nasa.gov/apod/ap220311.html)
- 影像來源 kah [版權][copyright]：[Marcella Giulia Pace](https://greenflash.photo/about-me/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl1qobibb03d101tabzfg23c5" >}}

## [漢羅] 虹 leh 微微仔笑
[你有想欲看 虹 ê 笑容無？][Want to see a rainbow smile?]
若是 tī 日頭較低 ê 時陣，向「天頂 (頭頂)」看去，可能 to̍h 有機會看著。
這張相片是 2 月 24 tī Sicily 島 Ragusa 市 ê 棕樹 頭頂翕著 ê。
相片內底這款 [冰暈][ice halo] 嘛叫做 環天頂弧。
像有這款色水 ê 光弧 定定去 hŏng 叫做是虹 ê 笑容，因為 光弧 ê 方向 kah 色水 ê 順序攏是顛倒反 ê。
一般咱看著 ê 虹，會綴 tī 西北雨後壁出現，伊 ê 光弧是 [彎對地平線去][bend toward the horizon]。
[毋閣][though] 若是看著 [環天頂弧][circumzenithal arcs]，「[天頂][zenith is]」to̍h 是 tī 光弧 ê 中心矣，紅色是 tī 上外口彼輾。
真正 ê 虹是水滴 kā 太陽光 ê 光路屈折去，產生彩色光 ê 光譜。
毋閣 環天頂弧 是 光線行過 扁扁仔 ê 六角形冰晶 了後，[屈折 kah 反射][refraction and reflection] ê 產物。
這 to̍h kah 冰晶會 tī 較懸較薄 ê 雲內底，產生 幻日 ê 現象仝款。


## [POJ] Khēng leh bî-bî-á chhiò
Lí ū siūⁿ beh khòaⁿ khēng ê chhiò-iông bô?
Nā-sī tī ji̍t-thâu khah kē ê sî-chūn, hiòng "Thian-téng (thâu-téng)" khòaⁿ--khì, khó-lêng to̍h ū ki-hōe khòaⁿ--tio̍h.
Chit-tiuⁿ siòng-phìⁿ sī jī goe̍h jī-sì tī Sicily tó Ragusa chhī ê chang-chhiu thâu-téng hip-tio̍h ê.
Siòng-phìⁿ lāi-té chit-khoán peng-n̄g mā kiò-chò Khoân-thian-téng-hô͘.
Chhiūⁿ ū chit-khoán sek-chúi ê kng-hô͘ tiāⁿ-tiāⁿ khì hŏng kiò-chò sī khēng ê chhiò-iông, in-ūi kng-hô͘ ê hong-hiòng kah sek-chúi ê sūn-sī lóng sī tian-tò-péng ê.
It-poaⁿ lán khòaⁿ-tio̍h ê khēng, ē tòe tī sai-pak-hō͘ āu-piah chhut-hiān, i ê kng-hô͘ sī oan tùi tē-pêng-sòaⁿ khì.
M̄-koh nā-sī khòaⁿ-tio̍h Khoân-thian-téng-hô͘, "Thian-téng" to̍h sī tī kng-hô͘ ê tiong-sim ah, âng-sek sī tī siōng gōa-kháu hit-liàn.
Chin-chiàⁿ ê khēng sī chúi-tih kā thài-iông-kng ê kng-lō͘ khut-chiat khì, sán-seng chhái-sek-kng ê kng-phó͘.
M̄-koh Khoân-thian-téng-hô͘ sī kng-sòaⁿ kiâⁿ kòe píⁿ-píⁿ-á ê la̍k-kak-hêng peng-chiⁿ liáu-āu, khut-chiat kah hoán-siā ê sán-bu̍t.
Che to̍h kah peng-chiⁿ ē tī khah koân khah po̍h ê hûn lāi-té, sán-seng Hoàn-ji̍t ê hiān-siōng kāng-khoán.

## [KIP] Khīng leh bî-bî-á tshiò
Lí ū siūnn beh khuànn khīng ê tshiò-iông bô?
Nā-sī tī ji̍t-thâu khah kē ê sî-tsūn, hiòng "Thian-tíng (thâu-tíng)" khuànn--khì, khó-lîng to̍h ū ki-huē khuànn--tio̍h.
Tsit-tiunn siòng-phìnn sī jī gue̍h jī-sì tī Sicily tó Ragusa tshī ê tsang-tshiu thâu-tíng hip-tio̍h ê.
Siòng-phìnn lāi-té tsit-khuán ping-n̄g mā kiò-tsò Khuân-thian-tíng-hôo.
Tshiūnn ū tsit-khuán sik-tsuí ê kng-hôo tiānn-tiānn khì hŏng kiò-tsò sī khīng ê tshiò-iông, in-uī kng-hôo ê hong-hiòng kah sik-tsuí ê sūn-sī lóng sī tian-tò-píng ê.
It-puann lán khuànn-tio̍h ê khīng, ē tuè tī sai-pak-hōo āu-piah tshut-hiān, i ê kng-hôo sī uan tuì tē-pîng-suànn khì.
M̄-koh nā-sī khuànn-tio̍h Khuân-thian-tíng-hôo, "Thian-tíng" to̍h sī tī kng-hôo ê tiong-sim ah, âng-sik sī tī siōng guā-kháu hit-liàn.
Tsin-tsiànn ê khīng sī tsuí-tih kā thài-iông-kng ê kng-lōo khut-tsiat khì, sán-sing tshái-sik-kng ê kng-phóo.
M̄-koh Khuân-thian-tíng-hôo sī kng-suànn kiânn kuè pínn-pínn-á ê la̍k-kak-hîng ping-tsinn liáu-āu, khut-tsiat kah huán-siā ê sán-bu̍t.
Tse to̍h kah ping-tsinn ē tī khah kuân khah po̍h ê hûn lāi-té, sán-sing Huàn-ji̍t ê hiān-siōng kāng-khuán.

## [English] When Rainbows Smile
[Want to see a rainbow smile?][Want to see a rainbow smile?] Look near the zenith (straight up) when the sun is low in the sky and you might. This example of an [ice halo][ice halo] known as a circumzenithal arc was captured above a palm tree top from Ragusa, Sicily on February 24. The vividly colorful arcs are often called smiling rainbows because of their upside down curvature and colors. For [circumzenithal arcs][circumzenithal arcs] the [zenith is][zenith is] at the center and red is on the outside, compared to rainbows whose arcs [bend toward the horizon][bend toward the horizon] after a downpour. True rainbows are formed by water droplets refracting the sunlight to produce a spectrum of colors, [though][though]. Circumzenithal arcs are the product of [refraction and reflection][refraction and reflection] in flat hexagonal ice crystals, like the ice crystals that create sundogs, formed in high thin clouds.

## 詞彙學習（台語漢字/POJ/KIP/華語漢字/English）
- 【虹】khēng/khīng/彩虹/Rainbows
- 【天頂】Thian-téng/Thian-tíng/天頂/zenith
- 【冰暈】peng-n̄g/ping-n̄g/冰暈/ice halo
- 【環天頂弧】Khoân-thian-téng-hô͘/Khuân-thian-tíng-hôo/環天頂弧/a circumzenithal arc
- 【棕樹】chang-chhiu/tsang-tshiu/棕櫚樹/palm tree
- 【反射】hoán-siā/huán-siā/反射/reflection
- 【屈折】khut-chiat/khut-tsiat/折射/refraction
- 【幻日】Hoàn-ji̍t/Huàn-ji̍t/幻日/sundogs
- 【光譜】kng-phó͘/kng-phóo/光譜/spectrum
- 【西北雨】sai-pak-hō͘/sai-pak-hōo/西北雨/downpour
- 【六角形】la̍k-kak-hêng/la̍k-kak-hîng/六邊形/hexagonal
- 【冰晶】peng-chiⁿ/ping-tsinn/冰晶/ice crystals
- 【光弧】kng-hô͘/kng-hôo/光弧/arc

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Want to see a rainbow smile?]:https://greenflash.photo/greenflash-gallery/greenflash-gallery/portfolio/circumzenithal-arc/#lightbox[group]/24/
[ice halo]:https://apod.nasa.gov/apod/ap181221.html
[circumzenithal arcs]:https://www.atoptics.co.uk/halo/cza.htm
[zenith is]:https://www.atoptics.co.uk/halo/czasalt.htm
[bend toward the horizon]:https://apod.nasa.gov/apod/ap100807.html
[though]:https://www.nasa.gov/feature/episode-20-we-asked-a-nasa-scientist-are-there-rainbows-on-mars
[refraction and reflection]:http://iapetus.jb.man.ac.uk/cza/CZA.html

---
title: 媠甲親像一幅圖 ê 春分日落
date: 2022-03-20
publishdate: 2022-03-20T11:45:00+0800
tags: [春分, 秋分, 北半球, 南半球, 對分點, 春秋分點]
hero: https://apod.nasa.gov/apod/image/2203/EquinoxSunset_Christen_960.jpg
summary: 這條路是迵到佗位？迵到日頭啦！足濟城鎮攏有東西向 ê 路，毋閣一年會有兩工，日頭會 ùi 路中央 peh--起來 kah 落落去。
categories: [podcast]
vocals: [阿錕]
---

{{% apod %}}

- 原始文章：[A Picturesque Equinox Sunset](https://apod.nasa.gov/apod/ap220320.html)
- 影像來源 kah 版權：[Roland Christen](mailto:Roland@astro-physics.com)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl1z88jbs0i4501w80843etao" >}}

## [漢羅] 媠甲親像一幅圖 ê 春分日落
這條路是迵到佗位？
迵到日頭啦！
足濟城鎮攏有東西向 ê 路，毋閣一年會有兩工，日頭會 ùi [路中央][right down the middle] peh--起來 kah 落--落去。
今仔日 to̍h 是其中 ê 一工：[春分抑是秋分][equinox e]。
今仔日毋若是一工內底 暗暝 kah 日時 平長 ([「對分」「點」][("aequus"-"nox")]) ê 日子，嘛是日頭拄仔好 ùi 東爿 [peh--起來][sun rises]，ùi 西爿 落--落去 彼工。
這條路是 tī 美國 [Illinois][Illinois] [西北爿][northwest] ê 一條東西向 ê 路。
相片是 tī 2015 年 [3 月 ê 春分][March Equinox] 彼陣翕 ê，彼陣 ê 日落 to̍h 落-tī 路尾遐。
Tī 真濟文化內底，[3 月 ê 春秋分點][March equinox] 這工，會當做是一季 ê 頭一工。
Tī 地球 ê [北半球][northern hemisphere] 就是春季，tī [南][south] 半球就是秋季。
毋知你 [上愛 ê 彼條路][favorite street]，敢嘛是東西向 ê？
下暗日落 ê 時陣，你應該影--一下就知矣！

## [POJ] Súi kah chhin-chhiūⁿ chi̍t-pak-tô͘ ê Chhun-hun ji̍t-lo̍h
Chit-tiâu-lō͘ sī thàng kàu tó-ūi?
Thàng kàu ji̍t-thâu la̍h!
Chiok-chōe siâⁿ-tìn lóng-ū tang-sai hiòng ê lō͘, m̄-koh chi̍t-nî ē ū nn̄g-kang, ji̍t-thâu ē ùi lō͘ tiong-ng peh--khí-lâi kah la̍k--lo̍h-khì.
Kin-á-ji̍t to̍h sī kî-tiong ê chi̍t-kang: chhun-hun iah-sī chhiu-hun.
Kin-á-ji̍t m̄-nā sī chi̍t-kang lāi-té àm-mî kah ji̍t-sî pêⁿ-tn̂g ("tùi-pun" "tiám") ê ji̍t-chí, mā-sī ji̍t-thâu tú-á-hó ùi tang-pêng peh--khí-lâi, ùi sai-pêng la̍k--lo̍h-khì hit-kang.
Chit-tiâu-lō͘ sī tī Bí-kok Illinois sai-pak-pêng ê chi̍t-tiâu tang-sai hiòng ê lō͘.
Siòng-phìⁿ sī tī 2015 nî 3 goe̍h ê chhun-hun hit-chūn hip ê, hit-chūn ê ji̍t-lo̍h to̍h la̍k-tī lō͘-bóe hiah.
Tī chin-chōe bûn-hòa lāi-té, saⁿ goe̍h ê chhun-chhiu-hun-tiám chit-kang, ē tòng-chòe sī chi̍t-kùi ê thâu chi̍t-kang.
Tī Tē-kiû ê pak-pòaⁿ-kiû tō-sī chhun-kùi, tī lâm-pòaⁿ-kiû tō-sī chhiu-kùi.
M̄-chai lí siōng ài ê hit-tiâu lō͘, kám mā-sī tang-sai hiòng ê?
E-àm ji̍t-lo̍h ê sî-chūn, lí èng-kai iáⁿ--chi̍t-ē to̍h chai ah!

## [KIP] Suí kah tshin-tshiūnn tsi̍t-pak-tôo ê Tshun-hun ji̍t-lo̍h
Tsit-tiâu-lōo sī thàng kàu tó-uī?
Thàng kàu ji̍t-thâu la̍h!
Tsiok-tsuē siânn-tìn lóng-ū tang-sai hiòng ê lōo, m̄-koh tsi̍t-nî ē ū nn̄g-kang, ji̍t-thâu ē uì lōo tiong-ng peh--khí-lâi kah la̍k--lo̍h-khì.
Kin-á-ji̍t to̍h sī kî-tiong ê tsi̍t-kang: tshun-hun iah-sī tshiu-hun.
Kin-á-ji̍t m̄-nā sī tsi̍t-kang lāi-té àm-mî kah ji̍t-sî pênn-tn̂g ("tuì-pun" "tiám") ê ji̍t-tsí, mā-sī ji̍t-thâu tú-á-hó uì tang-pîng peh--khí-lâi, uì sai-pîng la̍k--lo̍h-khì hit-kang.
Tsit-tiâu-lōo sī tī Bí-kok Illinois sai-pak-pîng ê tsi̍t-tiâu tang-sai hiòng ê lōo.
Siòng-phìnn sī tī 2015 nî 3 gue̍h ê tshun-hun hit-tsūn hip ê, hit-tsūn ê ji̍t-lo̍h to̍h la̍k-tī lōo-bué hiah.
Tī tsin-tsuē bûn-huà lāi-té, sann gue̍h ê tshun-tshiu-hun-tiám tsit-kang, ē tòng-tsuè sī tsi̍t-kuì ê thâu tsi̍t-kang.
Tī Tē-kiû ê pak-puànn-kiû tō-sī tshun-kuì, tī lâm-puànn-kiû tō-sī tshiu-kuì.
M̄-tsai lí siōng ài ê hit-tiâu lōo, kám mā-sī tang-sai hiòng ê?
E-àm ji̍t-lo̍h ê sî-tsūn, lí ìng-kai iánn--tsi̍t-ē to̍h tsai ah!

## [English] A Picturesque Equinox Sunset
What's that at the end of the road?
The Sun.
Many towns have roads that run east - west, and on two days each year, the Sun rises and sets [right down the middle][right down the middle].
Today is one of those days: an [equinox][equinox e].
Not only is today a day of equal night [("aequus"-"nox")][("aequus"-"nox")] and day time, but also a day when the [sun rises][sun rises] precisely to the east and sets due west.
Featured here is a picturesque road in [northwest][northwest] [Illinois][Illinois], USA that runs approximately east -west.
The image was taken during the [March Equinox][March Equinox] of 2015, and shows the Sun down the road at sunset.
In many cultures, this [March equinox][March equinox] is taken to be the first day of a season, typically spring in Earth's [northern hemisphere][northern hemisphere], and autumn in the [south][south].
Does your [favorite street][favorite street] run east - west?
Tonight, at sunset, you can find out with a quick glance.

## 詞彙學習（漢羅/POJ/KIP/華語/English）
- 【春分】chhun-hun/tshun-hun/春分/spring equinox
- 【秋分】chhiu-hun/tshiu-hun/秋分/autumn equinox
- 【「對分」「點」】"tùi-pun" "tiám"/"tuì-pun" "tiám"/「對分」「點」/"aequus"-"nox"
- 【春秋分點】chhun-chhiu hun-tiám/tshun-tshiu hun-tiám/春秋分點/equinox
- 【北半球】pak-pòaⁿ-kiû/pak-puànn-kiû/北半球/northern hemisphere
- 【南半球】lâm-pòaⁿ-kiû/lâm-puànn-kiû/南半球/southern hemisphere
- 【2015 年 3 月】jī-khòng-it-ngó͘ nî saⁿ goe̍h/jī-khòng-it-ngóo nî sann gue̍h/2015 年 3 月/March of 2015


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[right down the middle]:https://apod.nasa.gov/apod/ap100321.html
[equinox e]:https://apod.nasa.gov/apod/ap210922.html
[equinox t]:https://apod.tw/daily/20210922/
[("aequus"-"nox")]:https://en.wiktionary.org/wiki/equinox
[sun rises]:http://earthsky.org/astronomy-essentials/everything-you-need-to-know-vernal-or-spring-equinox
[northwest]:https://en.wikipedia.org/wiki/Rockton,_Illinois
[Illinois]:https://en.wikipedia.org/wiki/Illinois
[March Equinox]:https://nightsky.jpl.nasa.gov/news-display.cfm?News_ID=496
[March equinox]:https://en.wikipedia.org/wiki/March_equinox
[northern hemisphere]:https://en.wikipedia.org/wiki/Northern_Hemisphere
[south]:https://apod.nasa.gov/apod/ap951222.html
[favorite street]:https://i.pinimg.com/originals/02/c2/09/02c20915a2e492de284d537ec0a4825e.jpg

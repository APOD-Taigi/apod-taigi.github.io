---
title: 捲螺仔星系 NGC 2841
date: 2022-03-03
publishdate: 2022-03-03T11:45:00+0800
tags: [捲螺仔星系, NGC 2841, 大熊座, 星系核, 星系盤, 捲螺仔手骨, 恆星形成區, 銀河系, X-光, 星系風, 星系暈, 塗粉帶]
hero: https://apod.nasa.gov/apod/fap/image/2203/NGC2841_20220114_72H_1024.jpg
summary: 捲螺仔星系 NGC 2841 離咱有 4600 萬光年遠，會通 tī 北方星座 大熊座 ê 方向揣著。
---

{{% apod %}}

- 原始文章：[Spiral Galaxy NGC 2841](https://apod.nasa.gov/apod/ap220303.html)
- 影像來源 kah [版權][copyright]：[Vitali Pelenjow](mailto:firstnamelastname@online.de)
- 台文翻譯：[An-Li Tsai][An-Li Tsai] ([NCU][NCU])

## [漢羅] 捲螺仔星系 NGC 2841
捲螺仔星系 NGC 2841 離咱有 4600 萬光年遠，會當 tī 北方星座 [大熊座][Ursa Major] ê 方向揣著。
這張 [深空景色][This deep view] 內底 ê 美麗 [島宇宙][island universe]，是 kā 2021 年 11 月 到 2022 年 1 月 之間，32 暗 好天 ê 時陣 翕著 ê 相片，疊做一張 ê。
相片內底有明顯 ê 黃色 星系核、星系盤、佮 外圍較暗 ê 區域。
毋閣塗粉帶、較細區 ê 恆星形成區、佮 少年星系團，to̍h 藏 tī 一節一節、[捲][wound] 絚絚 ê [捲螺仔][spiral] 手骨 內底。
若是佮其他 ê 捲螺仔星系 [相比][In contrast]，in ê 捲螺仔手骨攏較大支，嘛有較大範圍 ê 恆星形成區。
[NGC 2841][NGC 2841 has] ê 直徑超過 15 萬光年闊，比咱 ê 銀河系閣較大。
伊 ê [X-光影像][X-ray images] kā 咱講，星系風 kah 恆星爆炸產生 ê 高溫氣體煙，攏走入去 NGC 2841 外圍 ê 星系暈 內底矣！

## [POJ] Kńg-lê-á seng-hē NGC 2841
Kńg-lê-á seng-hē NGC 2841 lî lán ū 4600 bān kng-nî hn̄g, ē-tàng tī pak-hong seng-chō Tōa-hîm-chō ê hong-hiòng chhōe-tio̍h.
Chit-tiuⁿ chhim-khong kéng-sek lāi-té ê bí-lē tó-ú-tiū, sī kā 2021 nî cha̍p-it goe̍h kàu 2022 nî it goe̍h chi-kan, 32 àm hó-thiⁿ ê sî-chūn hip-tio̍h ê siòng-phìⁿ, tha̍h chò chi̍t-tiuⁿ ê.
Siòng-phìⁿ lāi-té ū bêng-hián ê n̂g-sek seng-hē-he̍k, seng-hē-pôaⁿ, kah gōa-ûi khah àm ê khu-he̍k.
M̄-koh thô͘-hún-tòa, khah sè khu ê hêng-chhiⁿ hêng-sêng-khu, kah siàu-liân seng-thoân, to̍h chhàng tī chi̍t-chiat chi̍t-chiat, kńg ân-ân ê kńg-lê-á chhiú-kut lāi-té.
Nā-sī kah kî-tha ê kńg-lê-á seng-hē sio-pí, in ê kńg-lê-á chhiú-kut lóng khah tōa ki, mā ū khah tōa hoān-ûi ê hêng-chhiⁿ hêng-sêng-khu.
NGC 2841 ê ti̍t-kèng chhiau-kòe 15 bān kng-nî khoah, pí lán ê Gîn-hô-hē koh khah tōa.
I ê X-kng iáⁿ-siōng kā lán kóng, seng-hē-hong kah hêng-chhiⁿ po̍k-chà sán-seng ê ko-un khì-thé-ian, lóng cháu ji̍p-khì NGC 2841 gōa-ûi ê seng-hē-n̄g lāi-té ah!


## [KIP] Kńg-lê-á sing-hē NGC 2841
Kńg-lê-á sing-hē NGC 2841 lî lán ū 4600 bān kng-nî hn̄g, ē-tàng tī pak-hong sing-tsō Tuā-hîm-tsō ê hong-hiòng tshuē-tio̍h.
Tsit-tiunn tshim-khong kíng-sik lāi-té ê bí-lē tó-ú-tiū, sī kā 2021 nî tsa̍p-it gue̍h kàu 2022 nî it gue̍h tsi-kan, 32 àm hó-thinn ê sî-tsūn hip-tio̍h ê siòng-phìnn, tha̍h tsò tsi̍t-tiunn ê.
Siòng-phìnn lāi-té ū bîng-hián ê n̂g-sik sing-hē-hi̍k, sing-hē-puânn, kah guā-uî khah àm ê khu-hi̍k.
M̄-koh thôo-hún-tuà, khah sè khu ê hîng-tshinn hîng-sîng-khu, kah siàu-liân sing-thuân, to̍h tshàng tī tsi̍t-tsiat tsi̍t-tsiat, kńg ân-ân ê kńg-lê-á tshiú-kut lāi-té.
Nā-sī kah kî-tha ê kńg-lê-á sing-hē sio-pí, in ê kńg-lê-á tshiú-kut lóng khah tuā ki, mā ū khah tuā huān-uî ê hîng-tshinn hîng-sîng-khu.
NGC 2841 ê ti̍t-kìng tshiau-kuè 15 bān kng-nî khuah, pí lán ê Gîn-hô-hē koh khah tuā.
I ê X-kng iánn-siōng kā lán kóng, sing-hē-hong kah hîng-tshinn po̍k-tsà sán-sing ê ko-un khì-thé-ian, lóng tsáu ji̍p-khì NGC 2841 guā-uî ê sing-hē-n̄g lāi-té ah!

## [English] Spiral Galaxy NGC 2841

A mere 46 million light-years distant, spiral galaxy NGC 2841 can be found in the northern constellation of [Ursa Major][Ursa Major].
[This deep view][This deep view] of the gorgeous [island universe][island universe] was captured during 32 clear nights in November, December 2021 and January 2022.
It shows off a striking yellow nucleus, galactic disk, and faint outer regions.
Dust lanes, small star-forming regions, and young star clusters are embedded in the patchy, tightly [wound][wound] [spiral][spiral] arms.
[In contrast][In contrast], many other spirals exhibit grand, sweeping arms with large star-forming regions.
[NGC 2841 has][NGC 2841 has] a diameter of over 150,000 light-years, even larger than our own Milky Way.
[X-ray images][X-ray images] suggest that resulting winds and stellar explosions create plumes of hot gas extending into a halo around NGC 2841.


## 詞彙學習（台語漢字/POJ/KIP/華語漢字/English）
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【NGC 2841】NGC jī-pat-sù-it/NGC jī-pat-sù-it/NGC 2841/NGC 2841
- 【大熊座】Tōa-hîm-chō/Tuā-hîm-tsō/大熊座/Ursa Major
- 【星系核】seng-hē-he̍k/sing-hē-hi̍k/星系核/galactic nucleus
- 【星系盤】seng-hē-pôaⁿ/sing-hē-puânn/星系盤/galactic disk
- 【捲螺仔手骨】kńg-lê-á chhiú-kut/kńg-lê-á tshiú-kut/螺旋手臂、旋臂/spiral arm
- 【恆星形成區】hêng-chhiⁿ hêng-sêng-khu/hîng-tshinn hîng-sîng-khu/恆星形成區/star-forming region
- 【星系風】seng-hē-hong/sing-hē-hong/星系風/galactic wind
- 【星系暈】seng-hē-n̄g/sing-hē-n̄g/星系暈/galactic halo
- 【2021】jī-khòng-jī-it/jī-khòng-jī-it/2021/2021
- 【2022】jī-khòng-jī-jī/jī-khòng-jī-jī/2022/2022
- 【塗粉帶】thô͘-hún-tòa/thôo-hún-tuà/塵埃帶/dust lane

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Ursa Major]:https://apod.nasa.gov/apod/ap070108.html
[This deep view]:https://www.astrobin.com/hcoudt/
[island universe]:http://cass.ucsd.edu/public/tutorial/Galaxies.html
[wound]:http://casa.colorado.edu/~danforth/science/spiral/
[spiral]:https://apod.nasa.gov/apod/ap030925.html
[In contrast]:https://apod.nasa.gov/apod/ap091017.html
[NGC 2841 has]:https://hubblesite.org/contents/media/images/2011/06/2821-Image.html
[X-ray images]:http://chandra.harvard.edu/photo/2006/n2841/

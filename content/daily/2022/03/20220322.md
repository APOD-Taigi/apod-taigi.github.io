---
title: 瑞典樹林仔天頂 ê 海翁極光
date: 2022-03-22
publishdate: 2022-03-22T11:45:00+0800
tags: [極光冕, 極光, 日冕物質噴出事件, 磁層, 電子, 質子, 離子, 緯度, 太陽極大期, 磁週期, 酸素]
hero: https://apod.nasa.gov/apod/image/2203/WhaleAurora_Strand_960.jpg
summary: 天頂彼是啥物？是極光啦！這張相片主要是 tī 瑞典 ê 一个樹林仔 翕 Östersund 市 ê 景色 kah 天頂 ê 極光冕。
categories: [podcast]
vocals: [阿錕]
---

{{% apod %}}

- 原始文章：[A Whale of an Aurora over Swedish Forest](https://apod.nasa.gov/apod/ap220322.html)
- 影像來源 kah 版權：[Göran Strand](https://astrofotografen.se/)
- 開放科學：[Browse 2,700+ codes in the Astrophysics Source Code Library](https://ascl.net/code/all)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl2an8zb5000c01w47rze4h9w" >}}

## [漢羅] 瑞典樹林仔天頂 ê 海翁極光
天頂彼是啥物？
是極光啦！
太陽 tī 這個月初 ê 時陣，發生大型 ê [日冕物質噴出事件][coronal mass ejection] (CME)，kā [一陣][throwing a cloud] 高速運動 ê 電子、質子、kah 離子擲 [tùi][toward] 地球來。
一部份 ê 粒子挵著地球 ê [磁層][magnetosphere]，予伊產生一个閬縫，才 tī 北半球一寡懸緯度 ê 所在產生 [壯麗 ê 極光][spectacular auroras]。
[這張相片][Featured here] 主要是 tī [瑞典][Sweden] ê 一个樹林仔 翕 [Östersund][Östersund] 市 ê 景色 kah 天頂 ê [極光冕][auroral corona]。
這款 [爍咧爍咧][this shimmering] ê 青[光][glow] 其實是大氣 [酸素分子][oxygen] 重組 發--出 ê 光。
對一寡人來講，這看--起來敢若是大隻 [海翁][whale]。
毋閣嘛真歡迎你 [kā 逐家講][share]，你感覺這看--起來親像是啥物。
[太陽][Sun] tī 進前幾若年實在是 [恬-chih-chih][quiet]，有小可仔怪怪。
這个恬靜 ê 現象已經煞矣。
太陽 ê 磁週期是 [11 年][11-year solar] 一个循環。
咱 ê 太陽這馬已經沓沓仔來到磁週期 ê [太陽極大期][solar maximum] 矣。
像[這款][this] [遮爾媠 ê 極光][dramatic auroras]，紲落來會一直看會著。

## [POJ] Sūi-tián chhiū-nâ-á thiⁿ-téng ê Hái-ang ke̍k-kng
Thiⁿ-téng he sī siáⁿ-mih?
Sī ke̍k-kng la̍h!
Thài-iông tī chit kò goe̍h-chhoe ê sî-chūn, hoat-seng tōa-hêng ê Ji̍t-bián bu̍t-chit phùn-chhut sū-kiāⁿ (CME), kā chi̍t-tīn ko-sok ūn-tōng ê tiān-chú, chit-chú, kah lî-chú tàn tùi Tē-kiû lâi.
Chi̍t-pō͘-hūn ê lia̍p-chú lòng tio̍h Tē-kiû ê chû-chân, hō͘ i sán-seng chi̍t-ê làng-phāng, chiah tī pak-pòaⁿ-kiû chi̍t-kóa koân hūi-tō͘ ê só͘-chāi sán-seng chòng-lē ê ke̍k-kng.
Chit-tiuⁿ siòng-phìⁿ chú-iàu sī tī Sūi-tián ê chi̍t-ê chhiū-nâ-á hip Östersund chhī ê kéng-sek kah thiⁿ-téng ê ke̍k-kng-bián.
Chit-khoán sih-leh sih-leh ê chhiⁿ-kng kî-si̍t sī tōa-khì sng-sò͘ hun-chú têng-cho͘ hoat--chhut ê kng.
Tùi chi̍t-kóa lâng lâi kóng, che khòaⁿ--khí-lâi ká-ná sī tōa-chiah hái-ang.
M̄-koh mā chin hoan-gêng lí kā ta̍k-ke kóng, lí kám-kak che khòaⁿ--khí-lâi chhiⁿ-chhiūⁿ sī siáⁿ-mih.
Thài-iông tī chìn-chêng kúi-ā nî si̍t-chāi sī tiām-chih-chih, ū sió-khóa-á koài-koài.
Chit-ê tiām-chēng ê hiān-siōng í-keng soah ah.
Thài-iông ê chû-chiu-kî sī 11 nî chi̍t-ê sûn-khoân.
Lán ê Thài-iông chit-má í-keng tau̍h-tau̍h-á lâi kàu chû-chiu-kî ê Thài-iông-ke̍k-tōa-kî ah.
Chhiūⁿ chit-khoán chiah-nī súi ê ke̍k-kng, sòa-lo̍h-lâi ē it-ti̍t khòaⁿ-ē-tio̍h.



## [KIP] Suī-tián tshiū-nâ-á thinn-tíng ê Hái-ang ki̍k-kng
Thinn-tíng he sī siánn-mih?
Sī ki̍k-kng la̍h!
Thài-iông tī tsit kò gue̍h-tshue ê sî-tsūn, huat-sing tuā-hîng ê Ji̍t-bián bu̍t-tsit phùn-tshut sū-kiānn (CME), kā tsi̍t-tīn ko-sok ūn-tōng ê tiān-tsú, tsit-tsú, kah lî-tsú tàn tuì Tē-kiû lâi.
Tsi̍t-pōo-hūn ê lia̍p-tsú lòng tio̍h Tē-kiû ê tsû-tsân, hōo i sán-sing tsi̍t-ê làng-phāng, tsiah tī pak-puànn-kiû tsi̍t-kuá kuân huī-tōo ê sóo-tsāi sán-sing tsòng-lē ê ki̍k-kng.
Tsit-tiunn siòng-phìnn tsú-iàu sī tī Suī-tián ê tsi̍t-ê tshiū-nâ-á hip Östersund tshī ê kíng-sik kah thinn-tíng ê ki̍k-kng-bián.
Tsit-khuán sih-leh sih-leh ê tshinn-kng kî-si̍t sī tuā-khì sng-sòo hun-tsú tîng-tsoo huat--tshut ê kng.
Tuì tsi̍t-kuá lâng lâi kóng, tse khuànn--khí-lâi ká-ná sī tuā-tsiah hái-ang.
M̄-koh mā tsin huan-gîng lí kā ta̍k-ke kóng, lí kám-kak tse khuànn--khí-lâi tshinn-tshiūnn sī siánn-mih.
Thài-iông tī tsìn-tsîng kuí-ā nî si̍t-tsāi sī tiām-tsih-tsih, ū sió-khuá-á kuài-kuài.
Tsit-ê tiām-tsīng ê hiān-siōng í-king suah ah.
Thài-iông ê tsû-tsiu-kî sī 11 nî tsi̍t-ê sûn-khuân.
Lán ê Thài-iông tsit-má í-king ta̍uh-ta̍uh-á lâi kàu tsû-tsiu-kî ê Thài-iông-ki̍k-tuā-kî ah.
Tshiūnn tsit-khuán tsiah-nī suí ê ki̍k-kng, suà-lo̍h-lâi ē it-ti̍t khuànn-ē-tio̍h.


## [English] A Whale of an Aurora over Swedish Forest
What's that in the sky?
An aurora.
A large [coronal mass ejection][coronal mass ejection] occurred on our Sun earlier this month, [throwing a cloud][throwing a cloud] of fast-moving electrons, protons, and ions [toward][toward] the Earth.
Part of this cloud impacted our Earth's [magnetosphere][magnetosphere] and, bolstered by a sudden gap, resulted in [spectacular auroras][spectacular auroras] being seen at some high northern latitudes.
[Featured here][Featured here] is a particularly photogenic [auroral corona][auroral corona] captured above a forest in [Sweden][Sweden] from a scenic perch overlooking the city of [Östersund][Östersund].
To some, [this shimmering][this shimmering] green [glow][glow] of recombining atmospheric [oxygen][oxygen] might appear like a large [whale][whale], but feel free to [share][share] what it looks like to you.
The unusually [quiet][quiet] [Sun][Sun] of the past few years has now passed.
As our Sun now approaches a [solar maximum][solar maximum] in its [11-year solar][11-year solar] magnetic cycle, [dramatic auroras][dramatic auroras] like [this][this] are sure to continue.

## 詞彙學習（台語漢字/POJ/KIP/華語漢字/English）
- 【極光】ke̍k-kng/ki̍k-kng/極光/aurora
- 【磁層】chû-chân/tsû-tsân/磁層/magnetosphere
- 【電子】tiān-chú/tiān-tsú/電子/electron
- 【質子】chit-chú/tsit-tsú/質子/proton
- 【離子】lî-chú/lî-tsú/離子/ion
- 【緯度】hūi-tō͘/huī-tōo/緯度/latitude
- 【日冕物質噴出事件】Ji̍t-bián bu̍t-chit phùn-chhut sū-kiāⁿ/Ji̍t-bián bu̍t-tsit phùn-tshut sū-kiānn/日冕物質抛射/coronal mass ejection (CME)
- 【極光冕】ke̍k-kng-bián/ki̍k-kng-bián/極光冕/auroral corona
- 【重組】têng-cho͘/tîng-tsoo/重組/recombination
- 【太陽極大期】Thài-iông-ke̍k-tōa-kî/Thài-iông-ki̍k-tuā-kî/太陽極大期/solar maximum
- 【磁週期】chû-chiu-kî/tsû-tsiu-kî/磁週期/magnetic cycle
- 【酸素】sng-sò͘/sng-sòo/氧/oxygen
- 【循環】sûn-khoân/sûn-khuân/循環/cycle

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[coronal mass ejection]:https://solarscience.msfc.nasa.gov/CMEs.shtml
[throwing a cloud]:https://twitter.com/erikapal/status/1502105107743133698
[toward]:https://svs.gsfc.nasa.gov/3902
[magnetosphere]:http://en.wikipedia.org/wiki/Magnetosphere
[spectacular auroras]:https://spaceweathergallery.com/aurora_gallery.html
[Featured here]:https://www.instagram.com/p/CbH_N6KtwL_/
[auroral corona]:https://aurora.live/2020/04/aurora-coronas/
[Sweden]:https://en.wikipedia.org/wiki/Sweden
[Östersund]:https://youtu.be/AgFc6_48dV4
[this shimmering]:https://youtu.be/PVLr0Gndyeg
[glow]:https://apod.nasa.gov/apod/ap110328.html
[oxygen]:http://periodic.lanl.gov/8.shtml
[whale]:https://en.wikipedia.org/wiki/Whale
[share]:https://asterisk.apod.com/discuss_apod.php?date=220322
[quiet]:https://apod.nasa.gov/apod/ap191202.html
[Sun]:https://solarsystem.nasa.gov/solar-system/sun/in-depth/
[solar maximum]:https://en.wikipedia.org/wiki/Solar_maximum
[11-year solar]:https://spaceplace.nasa.gov/solar-cycles/en/
[dramatic auroras]:https://allthingslearning.files.wordpress.com/2011/10/dogs_surprised.jpg
[this]:https://apod.nasa.gov/apod/ap190218.html

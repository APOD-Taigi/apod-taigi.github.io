---
title: 欲去天星 ê 路
date: 2022-03-15
publishdate: 2022-03-15T11:45:00+0800
tags: [光學望遠鏡陣列, LIGO, 重力波, 氣輝, 木星, 土星, 大麥哲倫星雲, LMC, 小麥哲倫星雲, SMC, 日全食, 衛星星系]
hero: https://apod.nasa.gov/apod/fap/image/2203/Road2Stars_EsoHoralek_1080.jpg
summary: 這張相片，是一條欲去天頂揣天星 ê 路。這條路是 tī 智利 La Silla 天文台附近，頭前有 ESO ê 3.6 公尺闊 ê 望遠鏡。
categories: [podcast]
vocals: [阿錕]
---

{{% apod %}}

- 原始文章：[A Road to the Stars](https://apod.nasa.gov/apod/ap220315.html)
- 影像來源 kah 版權：[ESO](https://www.eso.org/), [Petr Horálek](https://www.petrhoralek.com/#about-1) ([ESO](https://www.eso.org) [Photo Ambassador](https://www.eso.org/public/outreach/partnerships/photo-ambassadors/), [Inst. of Physics in Opava](https://www.slu.cz/phys/en/))
- 台文翻譯：[An-Li Tsai][An-Li Tsai] ([NCU][NCU])

{{< podcast "cl1wagmc608ef01w69s745ctf" >}}

## [漢羅] 欲去天星 ê 路
這張相片，是一條欲去天頂揣天星 ê 路。
這條路是 tī [智利][Chile] [La Silla 天文台][La Silla Observatory] 附近，頭前有 [ESO][ESO] ê [3.6 公尺闊 ê 望遠鏡][3.6-meter telescope]。
倒爿是 這馬當 leh 起 ê [BlackGEM][BlackGEM] 望遠鏡 ê [基座][support structures]，看起來敢若足 siak-pha ê。
這組望遠鏡是光學望遠鏡陣列，未來會用來做 [LIGO][LIGO] kah 其他探測器 量 [重力波][gravitational waves] ê 光學對應天體 ê 定位工課。
是講，其實毋若按呢 neh！
相片 ê 正爿有紅色 [氣輝][airglow t] kā 夜空照予光，[相片][the image] ê 中央有 [銀河系][Milky Way Galaxy 1] ê [中央帶][central band] 趨趨迒過去。
咱會當 [看著][be seen] [木星][Jupiter t] tī 相片中央 ê 銀河中央帶面頂，嘛會當看著 [土星][Saturn] tī 3.6 公尺闊 ê 望遠鏡面頂。
閣有咱 [銀河系][Milky Way Galaxy 2] 上大 ê 兩个衛星星系，[大麥哲倫星系][LMC] kah [小麥哲倫星系][SMC]，to̍h tī 相片正爿遐。
[這張全景相片][featured image] 是 kā 2019 年 6 月 30 翕 ê 幾若張 15 秒鐘久 ê 感光相片疊做一張 ê。
兩工後，[La Silla 天文台][La Silla] to̍h 去拄著 [罕得看著 ê 日全食][rare total eclipse] 矣。

## [POJ] Beh khì thiⁿ-chhiⁿ ê lō͘
Chit-tiuⁿ siòng-phìⁿ, sī chi̍t-tiâu beh khì thiⁿ-téng chhoe thiⁿ-chhiⁿ ê lō͘.
Chit-tiâu-lō͘ sī tī Tì-lī La Silla Thian-bûn-tâi hū-kīn, thâu-chêng ū ESO ê 3.6 kong-chhioh khoah ê bōng-oán-kiàⁿ.
Tò-pêng sī chit-má tng-leh khí ê BlackGEM bōng-oán-kiàⁿ ê ki-chō, khòaⁿ--khí-lâi ká-ná chiok siak-pha ê.
Chit-cho͘ bōng-oán-kiàⁿ sī kng-ha̍k bōng-oán-kiàⁿ tīn-lia̍t, bī-lâi ē iōng-lâi chò LIGO kah kî-tha thàm-chhek-khì niû tiōng-le̍k-pho ê kng-ha̍k tùi-èng-thian-thé ê tēng-ūi khang-khòe.
Sī kóng, kî-si̍t m̄-nā án-ne neh!
Siòng-phìⁿ ê chiàⁿ-pêng ū âng-sek khì-hui kā iā-khong chiò hō͘ kng, siòng-phìⁿ ê tiong-ng ū Gîn-hô-hē ê tiong-ng-tòa chhu-chhu hāⁿ--kòe-khì.
Lán ē-tàng khòaⁿ-tio̍h Bo̍k-chhiⁿ tī siòng-phìⁿ tiong-ng ê Gîn-hô-hē tiong-ng-tòa bīn-téng, mā ē-tàng khòaⁿ-tio̍h Thó͘-chhiⁿ tī 3.6 kong-chhioh khoah ê bōng-oán-kiàⁿ bīn-téng.
Koh ū lán Gîn-hô-hē siōng tōa ê nn̄g-ê ūi-chhiⁿ-seng-hē, Tōa Be̍h-thiat-lûn seng-hē kah Sió Be̍h-thiat-lûn seng-hē, to̍h tī siòng-phìⁿ chiàⁿ-pêng hiah.
Chit-tiuⁿ choân-kéng siòng-phìⁿ sī kā 2019 nî 6 goe̍h 30 hip ê kúi-ā-tiuⁿ 15 bió-cheng kú ê kám-kng siòng-phìⁿ tha̍h chò chi̍t-tiuⁿ ê.
Nn̄g-kang āu, La Silla Thian-bûn-tâi to̍h khì tú-tio̍h hán-tit khòaⁿ--tio̍h ê ji̍t-choân-si̍t ah.

## [KIP] Beh khì thinn-tshinn ê lōo
Tsit-tiunn siòng-phìnn, sī tsi̍t-tiâu beh khì thinn-tíng tshue thinn-tshinn ê lōo.
Tsit-tiâu-lōo sī tī Tì-lī La Silla Thian-bûn-tâi hū-kīn, thâu-tsîng ū ESO ê 3.6 kong-tshioh khuah ê bōng-uán-kiànn.
Tò-pîng sī tsit-má tng-leh khí ê BlackGEM bōng-uán-kiànn ê ki-tsō, khuànn--khí-lâi ká-ná tsiok siak-pha ê.
Tsit-tsoo bōng-uán-kiànn sī kng-ha̍k bōng-uán-kiànn tīn-lia̍t, bī-lâi ē iōng-lâi tsò LIGO kah kî-tha thàm-tshik-khì niû tiōng-li̍k-pho ê kng-ha̍k tuì-ìng-thian-thé ê tīng-uī khang-khuè.
Sī kóng, kî-si̍t m̄-nā án-ne neh!
Siòng-phìnn ê tsiànn-pîng ū âng-sik khì-hui kā iā-khong tsiò hōo kng, siòng-phìnn ê tiong-ng ū Gîn-hô-hē ê tiong-ng-tuà tshu-tshu hānn--kuè-khì.
Lán ē-tàng khuànn-tio̍h Bo̍k-tshinn tī siòng-phìnn tiong-ng ê Gîn-hô-hē tiong-ng-tuà bīn-tíng, mā ē-tàng khuànn-tio̍h Thóo-tshinn tī 3.6 kong-tshioh khuah ê bōng-uán-kiànn bīn-tíng.
Koh ū lán Gîn-hô-hē siōng tuā ê nn̄g-ê uī-tshinn-sing-hē, Tuā Be̍h-thiat-lûn sing-hē kah Sió Be̍h-thiat-lûn sing-hē, to̍h tī siòng-phìnn tsiànn-pîng hiah.
Tsit-tiunn tsuân-kíng siòng-phìnn sī kā 2019 nî 6 gue̍h 30 hip ê kuí-ā-tiunn 15 bió-tsing kú ê kám-kng siòng-phìnn tha̍h tsò tsi̍t-tiunn ê.
Nn̄g-kang āu, La Silla Thian-bûn-tâi to̍h khì tú-tio̍h hán-tit khuànn--tio̍h ê ji̍t-tsuân-si̍t ah.

## [English] A Road to the Stars
Pictured -- a very scenic road to the stars.
The road approaches [La Silla Observatory][La Silla Observatory] in [Chile][Chile], with the [ESO][ESO]'s [3.6-meter telescope][3.6-meter telescope] just up ahead.
To the left are some futuristic-looking [support structures][support structures] for the planned [BlackGEM][BlackGEM] telescopes, an array of optical telescopes that will help locate optical counterparts to [gravitational waves][gravitational waves] detections by [LIGO][LIGO] and other detectors.
But there is much more.
Red [airglow][airglow e] illuminates the night sky on the right, while the [central band][central band] of our [Milky Way Galaxy][Milky Way Galaxy 1] slants across [the image][the image] center.
[Jupiter][Jupiter e] can [be seen][be seen] just above the band near the image center, while [Saturn][Saturn] is visible just above the 3.6-meter telescope dome.
The two largest satellite galaxies of our [Milky Way Galaxy][Milky Way Galaxy 2], the [LMC][LMC] and [SMC][SMC], are seen on the far right.
The [featured image][featured image] panorama was built up from multiple 15-second exposures that were captured on 2019 June 30.
Two days later, [La Silla][La Silla] experienced a [rare total eclipse][rare total eclipse] of the Sun.

## 詞彙學習（漢羅/POJ/KIP/華文/English）
- 【智利】Tì-lī/Tì-lī/智利/Chile
- 【光學望遠鏡陣列】kng-ha̍k bōng-oán-kiàⁿ tīn-lia̍t/kng-ha̍k bōng-uán-kiànn tīn-lia̍t/光學望遠鏡陣列/an array of optical telescopes
- 【重力波】tiōng-le̍k-pho/tiōng-li̍k-pho/重力波/gravitational waves
- 【氣輝】khì-hui/khì-hui/氣輝/airglow
- 【對應天體】tùi-èng-thian-thé/tuì-ìng-thian-thé/對應天體/counterparts
- 【大麥哲倫星雲】Tōa Be̍h-thiat-lûn seng-hē/Tuā Be̍h-thiat-lûn sing-hē/大麥哲倫星雲/LMC
- 【小麥哲倫星雲】Sió Be̍h-thiat-lûn seng-hē/Sió Be̍h-thiat-lûn sing-hē/小麥哲倫星雲/SMC
- 【衛星星系】ūi-chhiⁿ seng-hē/uī-tshinn sing-hē/衛星星系/satellite galaxies
- 【日全食】ji̍t-choân-si̍t/ji̍t-tsuân-si̍t/日全食/total eclipse of the sun

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[La Silla Observatory]:https://www.eso.org/public/usa/teles-instr/lasilla/
[Chile]:https://en.wikipedia.org/wiki/Chile
[ESO]:https://www.eso.org/public/about-eso/
[3.6-meter telescope]:https://www.eso.org/public/teles-instr/lasilla/36/
[support structures]:https://www.eso.org/public/images/2019_06_29_Dishes-CC/
[BlackGEM]:https://www.eso.org/public/teles-instr/lasilla/blackgem/
[gravitational waves]:https://www.ligo.caltech.edu/page/what-are-gw
[LIGO]:https://en.wikipedia.org/wiki/LIGO
[airglow e]:https://apod.nasa.gov/apod/ap210418.html
[airglow t]:https://apod.tw/daily/20210418/
[central band]:https://apod.nasa.gov/apod/ap080104.html
[Milky Way Galaxy 1]:https://solarsystem.nasa.gov/resources/285/the-milky-way-galaxy/
[the image]:https://www.petrhoralek.com/?p=22768
[Jupiter e]:https://apod.nasa.gov/apod/ap220109.html
[Jupiter t]:https://apod.tw/daily/20220109/
[be seen]:https://editorial01.shutterstock.com/wm-preview-1500/7342198a/f63ec0a7/Shutterstock_7342198a.jpg
[Saturn]:https://spaceplace.nasa.gov/all-about-saturn/en/
[Milky Way Galaxy 2]:http://www.atlasoftheuniverse.com/galaxy.html
[LMC]:https://apod.nasa.gov/apod/ap190905.html
[SMC]:https://en.wikipedia.org/wiki/Small_Magellanic_Cloud
[featured image]:https://www.eso.org/public/images/potw2209a/
[La Silla]:https://youtu.be/2r3AxMg3YnQ
[rare total eclipse]:https://www.eso.org/public/news/eso1912/

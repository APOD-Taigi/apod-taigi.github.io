---
title: 獵戶座內底 ê 獅頭
date: 2022-03-07
publishdate: 2022-03-07T11:45:00+0800
tags: [獵戶座, 馬頭星雲, 水素, 酸素, 硫磺, Barnard 33, 火舌星雲, 超新星, 恆星風]
hero: https://apod.nasa.gov/apod/fap/image/2203/HorseFlameLion_Mahfoud_960.jpg
summary: 是哩！毋知你敢有看著一隻獅？這張長時間感光相片 ê 中央倒爿下跤遐，有一个咱早 to̍h 知影 ê 馬頭星雲。
---

{{% apod %}}

- 原始文章：[A Lion in Orion](https://apod.nasa.gov/apod/ap220307.html)
- 影像來源 kah 版權：[Maroun Mahfoud](mailto:Maroun_Mahfoud@Hotmail.com)
- 台文翻譯：[An-Li Tsai][An-Li Tsai] ([NCU][NCU])

## [漢羅] 獵戶座內底 ê 獅頭
是哩！毋知你敢有看著一隻獅？
這張長時間感光相片 ê 中央倒爿下跤遐，有一个有名 ê [烏雲][dark] 區，伊 ê 形體看起來 to̍h 親像是一个馬頭，彼是咱早 to̍h 知影 ê 馬頭星雲。
馬頭星雲 (Barnard 33) 是 吸收烏暗 [塗粉][dust] kah [發光氣體][glowing gas] [大型複合體][vast complex] ê 一部份。
為著欲看較清楚 [馬][Horse]頭星雲 ê 細節，天文攝影師 累積 20 點鐘久 [水素][hydrogen] (柑仔色)、[酸素][oxygen] (藍色)、kah [硫磺][sulfur] (青色) ê 感光。
落尾伊 to̍h tī [黎巴嫩][Lebanon] [Raachine][Raachine] 翕著這張壯觀 ê 相片。
相片內底 ê 細節，包括有錯綜複雜 ê [氣體絲][tapestry of gaseous wisps] kah 坱蓬蓬 ê 塗粉 [絲][filaments]。
這塊掛 tī 天頂 ê 地毯，是幾若萬年來，[恆星風][stellar winds] kah 古早時代 ê [超新星][supernovas] 製造、雕出來 ê。
這个組合 閣 tī 馬頭星雲 面頂彼个闊莽莽 ê 柑仔色氣體內底，[產生][brings up] 另外一个 [敢若嘛是][pareidolic] 動物 ê 外形：獅頭。
[火舌星雲][Flame Nebula] to̍h tī 馬頭星雲 ê 倒爿。
[馬頭星雲][Horsehead Nebula] 離咱有 1500 [光年][light years] 遠，to̍h tī [獵戶][Orion] [座][constellation] ê 方向遐。

## [POJ] La̍h-hō͘-chō lāi-té ê Sai-thâu
Sī lih! M̄-chai lí kám ū khòaⁿ-tio̍h chi̍t-chiah sai?
Chit-tiuⁿ tn̂g sî-kan kám-kng siòng-phìⁿ ê tiong-ng tò-pêng ē-kha hiah, ū chi̍t-ê ū-miâ ê o͘-hûn khu, i ê hêng-thé khòaⁿ--khí-lâi to̍h chhin-chhiūⁿ sī chi̍t-ê bé-thâu, he sī lán chá to̍h chai-iáⁿ ê Bé-thâu seng-hûn.
Bé-thâu seng-hûn (Barnard 33) sī khip-siu o͘-àm thô͘-hún kah hoat-kng khì-thé tōa-hêng ho̍k-ha̍p-thé ê chi̍t-pō͘-hūn.
Ūi-tio̍h beh khòaⁿ khah chheng-chhó͘ Bé-thâu seng-hûn ê sè-chiat, thian-bûn liap-iáⁿ-su lúi-chek 20 tiám-cheng kú chúi-sò͘ (kam-á-sek), sǹg-sò͘ (nâ-sek), kah liû-hông (chhiⁿ-sek) ê kám-kng.
Lo̍h-bóe i to̍h tī Lê-pa-lūn Raachine hip-tio̍h chit-tiuⁿ chòng-koan ê siòng-phìⁿ.
Siòng-phìⁿ lāi-té ê sè-chiat, pau-koat ū chhò-chong-ho̍k-cha̍p ê khì-thé-si kah eng-phōng-phōng ê thô͘-hún-si.
Chit-tè kòa tī thiⁿ-téng ê tē-thán, sī kúi-ā-bān nî lâi, hêng-chhiⁿ-hong kah kó͘-chui sî-tāi ê chhiau-sin-seng chè-chō, tiau--chhut-lâi ê.
Chit-ê cho͘-ha̍p koh tī Bé-thâu seng-hûn bīn-téng hit-ê khoah-bóng-bóng ê kam-á-sek khì-thé lāi-té, sán-seng lēng-gōa chi̍t-ê ká-ná mā-sī tōng-bu̍t ê gōa-hêng: Sai-thâu.
Hóe-chi̍h seng-hûn to̍h tī Bé-thâu seng-hûn ê tò-pêng.
Bé-thâu seng-hûn lî lán ū 1500 kng-nî hn̄g, to̍h tī La̍h-hō͘-chō ê hong-hiòng hiah.

## [KIP] La̍h-hōo-tsō lāi-té ê Sai-thâu
Sī lih! M̄-tsai lí kám ū khuànn-tio̍h tsi̍t-tsiah sai?
Tsit-tiunn tn̂g sî-kan kám-kng siòng-phìnn ê tiong-ng tò-pîng ē-kha hiah, ū tsi̍t-ê ū-miâ ê oo-hûn khu, i ê hîng-thé khuànn--khí-lâi to̍h tshin-tshiūnn sī tsi̍t-ê bé-thâu, he sī lán tsá to̍h tsai-iánn ê Bé-thâu sing-hûn.
Bé-thâu sing-hûn (Barnard 33) sī khip-siu oo-àm thôo-hún kah huat-kng khì-thé tuā-hîng ho̍k-ha̍p-thé ê tsi̍t-pōo-hūn.
Uī-tio̍h beh khuànn khah tshing-tshóo Bé-thâu sing-hûn ê sè-tsiat, thian-bûn liap-iánn-su luí-tsik 20 tiám-tsing kú tsuí-sòo (kam-á-sik), sǹg-sòo (nâ-sik), kah liû-hông (tshinn-sik) ê kám-kng.
Lo̍h-bué i to̍h tī Lê-pa-lūn Raachine hip-tio̍h tsit-tiunn tsòng-kuan ê siòng-phìnn.
Siòng-phìnn lāi-té ê sè-tsiat, pau-kuat ū tshò-tsong-ho̍k-tsa̍p ê khì-thé-si kah ing-phōng-phōng ê thôo-hún-si.
Tsit-tè kuà tī thinn-tíng ê tē-thán, sī kuí-ā-bān nî lâi, hîng-tshinn-hong kah kóo-tsui sî-tāi ê tshiau-sin-sing tsè-tsō, tiau--tshut-lâi ê.
Tsit-ê tsoo-ha̍p koh tī Bé-thâu sing-hûn bīn-tíng hit-ê khuah-bóng-bóng ê kam-á-sik khì-thé lāi-té, sán-sing līng-guā tsi̍t-ê ká-ná mā-sī tōng-bu̍t ê guā-hîng: Sai-thâu.
Hué-tsi̍h sing-hûn to̍h tī Bé-thâu sing-hûn ê tò-pîng.
Bé-thâu sing-hûn lî lán ū 1500 kng-nî hn̄g, to̍h tī La̍h-hōo-tsō ê hong-hiòng hiah.

## [English] A Lion in Orion
Yes, but can you see the lion?
A deep exposure shows the famous [dark][dark] indentation that looks like a horse's head, visible just left and below center, and known unsurprisingly as the Horsehead Nebula.
The Horsehead Nebula (Barnard 33) is part of a [vast complex][vast complex] of dark absorbing [dust][dust] and bright [glowing gas][glowing gas].
To bring out details of the [Horse][Horse]head's pasture, an astrophotographer artistically combined light accumulated for over 20 hours in [hydrogen][hydrogen] (orange), [oxygen][oxygen] (blue), and [sulfur][sulfur] (green).
The resulting spectacular picture captured from [Raachine][Raachine], [Lebanon][Lebanon], details an intricate [tapestry of gaseous wisps][tapestry of gaseous wisps] and dust-laden [filaments][filaments] that were created and sculpted over eons by [stellar winds][stellar winds] and ancient [supernovas][supernovas].
The featured composition [brings up][brings up] another [pareidolic][pareidolic] animal icon -- that of a lion's head -- in the expansive orange colored gas above the horse's head.
The [Flame Nebula][Flame Nebula] is visible just to the left of the Horsehead.
The [Horsehead Nebula][Horsehead Nebula] lies 1,500 [light years][light years] distant towards the [constellation][constellation] of [Orion][Orion].

## 詞彙學習（漢羅/POJ/KIP/華語/English）
- 【獵戶座】La̍h-hō͘-chō/La̍h-hōo-tsō/獵戶座/the Orion
- 【馬頭星雲】Bé-thâu seng-hûn/Bé-thâu sing-hûn/馬頭星雲/the Horsehead Nebula
- 【Barnard 33】Barnard saⁿ-cha̍p-saⁿ/Barnard sann-tsa̍p-sann/Barnard 33/Barnard 33
- 【水素】chúi-sò͘/tsuí-sòo/氫/hydrogen
- 【酸素】sǹg-sò͘/sǹg-sòo/氧/oxygen
- 【硫磺】liû-hông/liû-hông/硫/sulfur
- 【黎巴嫩】Lê-pa-lūn/Lê-pa-lūn/黎巴嫩/Lebanon
- 【火舌星雲】Hóe-chi̍h seng-hûn/Hué-tsi̍h sing-hûn/火焰星雲/the Flame Nebula
- 【超新星】chhiau-sin-seng/tshiau-sin-sing/超新星/supernovas
- 【恆星風】hêng-chhiⁿ-hong/hîng-tshinn-hong/恆星風/stellar wind

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[dark]:https://apod.nasa.gov/apod/ap171227.html
[vast complex]:https://apod.nasa.gov/apod/ap181014.html
[dust]:https://en.wikipedia.org/wiki/Interstellar_dust
[glowing gas]:https://en.wikipedia.org/wiki/Emission_nebula
[Horse]:https://en.wikipedia.org/wiki/Horse
[hydrogen]:https://en.wikipedia.org/wiki/H_alpha
[oxygen]:https://periodic.lanl.gov/8.shtml
[sulfur]:https://periodic.lanl.gov/16.shtml
[Raachine]:https://youtu.be/ZLAPU_puGWg
[Lebanon]:https://en.wikipedia.org/wiki/Lebanon
[tapestry of gaseous wisps]:https://apod.nasa.gov/apod/ap190318.html
[filaments]:https://apod.nasa.gov/apod/ap161207.html
[stellar winds]:https://www.nasa.gov/mission_pages/WISE/multimedia/gallery/pia14103.html
[supernovas]:http://heasarc.gsfc.nasa.gov/docs/snr.html
[brings up]:https://i.imgur.com/aVkUL24.jpeg
[pareidolic]:https://en.wikipedia.org/wiki/Pareidolia
[Flame Nebula]:https://apod.nasa.gov/apod/ap141209.html
[Horsehead Nebula]:http://www.google.com/search?hl=en&biw=1293&bih=977&q=horsehead+site:apod.nasa.gov&um=1&ie=UTF-8&tbm=isch
[light years]:https://chandra.harvard.edu/photo/cosmic_distance.html
[constellation]:https://spaceplace.nasa.gov/constellations/en/
[Orion]:https://apod.nasa.gov/apod/ap040304.html

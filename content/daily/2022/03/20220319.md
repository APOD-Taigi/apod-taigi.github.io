---
title: 2MASS J17554042+6551277
date: 2022-03-19
publishdate: 2022-03-19T11:45:00+0800
tags: [2MASS J17554042+6551277, JWST 望遠鏡, 繞射, 主鏡, 六角鏡, 銀河系, 繞射極限, James Webb 太空望遠鏡, 太空望遠鏡, NIRcam, Webb 望遠鏡, 紅外線, 近紅外線]
hero: https://apod.nasa.gov/apod/image/2203/telescope_alignment_evaluation_image_labeled1024.jpg
summary: 這个視野中心 ê 恆星 to̍h 叫做 2MASS J17554042+6551277。這就是伊 ê 名，是用座標來做伊 ê 目錄編號。

---

{{% apod %}}

- 原始文章：[2MASS J17554042+6551277](https://apod.nasa.gov/apod/ap220319.html)
- 影像來源：[NASA](https://www.nasa.gov/), [STScI](https://www.stsci.edu/), [JWST](https://www.nasa.gov/mission_pages/webb/main/index.html)
- 台文翻譯：[An-Li Tsai][An-Li Tsai] ([NCU][NCU])

## [漢羅] 2MASS J17554042+6551277
這个視野中心 ê 恆星 to̍h 叫做 [2MASS J17554042+6551277][2MASS J17554042+6551277]。
這實在是有夠歹讀 ê，毋閣這就是伊 ê 名，是用座標來做伊 ê 目錄編號。
[愛好遙遠宇宙 ê 迷眾][Fans of the distant universe]，應該已經慣勢伊尖尖 ê 形體矣。
這个繞射圖樣是 18 塊 六角鏡 鬥--出來 ê [James Webb 太空望遠鏡][James Webb Space Telescope] (JWST) 產生 ê。
Kā 摺--起來 ê 望遠鏡拍開了後，逐塊細塊鏡會 [調整到紅外線波段需要 ê 繞射極限][achieve a diffraction limited alignment]，予 in 有法度當做是一塊直徑 6.5 公尺闊 ê 主鏡 [來運作][operating in concert]。
Ùi 這个 Webb 望遠鏡 ê 近紅外線 kha-mé-lah (NIRcam) 翕 ê 相片看會出來，in 對齊 ê 精確度已經到目前 ê [物理極限][physics will allow] 矣。
2MASS J17554042+6551277 離咱才 2000 光年遠爾爾，猶 tī 咱 ê 銀河系內底。
毋閣 tī Webb 望遠鏡 leh 做對齊評估 ê 影像內底，背景彼寡星系可能有幾若十億光年遠，彼 to̍h [比咱銀河閣較遠][beyond the Milky Way] 矣。


## [POJ] 2MASS J17554042+6551277
Chit-ê sī-iá tiong-sim ê hêng-chhiⁿ to̍h kiò-chò 2MASS J17554042+6551277.
Che si̍t-chāi sī ū-kàu phái-tha̍k ê, m̄-koh chê tō-sī i ê miâ, sī iōng chō-piau lâi chò i ê bo̍k-lo̍k pian-hō.
Ài-hòⁿ iâu-oán ú-tiū ê bê-chiòng, èng-kai í-keng koàn-sì i chiam-chiam ê hêng-thé ah.
Chit-ê jiàu-siā tô͘-iūⁿ sī 18 tè la̍k-kak-kiàⁿ tàu--chhut-lâi ê James Webb Thài-khong-bōng-oán-kiàⁿ (JWST) sán-seng ê.
Kā chih--khí-lâi ê bōng-oán-kiàⁿ phah-khui liáu-āu, ta̍k-tè sè-tè kiàⁿ ē tiâu-chéng kàu âng-gōa-sòaⁿ pho-tōaⁿ su-iàu ê jiàu-siā-ke̍k-hān, hō͘ in ū-hoat-tō͘ tòng-chò sī chi̍t-tè ti̍t-kèng 6.5 kong-chhioh khoah ê chù-kiàⁿ lâi ūn-chok.
Ùi chit-ê Webb bōng-oán-kiàⁿ ê kīn-âng-gōa-sòaⁿ kha-mé-lah hip ê siòng-phìⁿ khòaⁿ-ē chhut-lâi, in tùi-chê ê cheng-khak-tō͘ í-keng kàu bo̍k-chêng ê bu̍t-lí ke̍k-hān ah.
2MASS J17554042+6551277 lî lán chiah 2000 kng-nî hn̄g niā-niā, iáu tī lán ê Gîn-hô-hē lāi-té.
M̄-koh tī Webb bōng-oán-kiàⁿ leh chò tùi-chê-phêng-kó͘ ê iáⁿ-siōng lāi-té, pōe-kéng hit-kóa seng-hē khó-lêng ū kúi-ā cha̍p-ek kng-nî hn̄g, he to̍h pí lán Gîn-hô koh-khah hn̄g ah.


## [KIP] 2MASS J17554042+6551277
Tsit-ê sī-iá tiong-sim ê hîng-tshinn to̍h kiò-tsò 2MASS J17554042+6551277.
Tse si̍t-tsāi sī ū-kàu phái-tha̍k ê, m̄-koh tsê tō-sī i ê miâ, sī iōng tsō-piau lâi tsò i ê bo̍k-lo̍k pian-hō.
Ài-hònn iâu-uán ú-tiū ê bê-tsiòng, ìng-kai í-king kuàn-sì i tsiam-tsiam ê hîng-thé ah.
Tsit-ê jiàu-siā tôo-iūnn sī 18 tè la̍k-kak-kiànn tàu--tshut-lâi ê James Webb Thài-khong-bōng-uán-kiànn (JWST) sán-sing ê.
Kā tsih--khí-lâi ê bōng-uán-kiànn phah-khui liáu-āu, ta̍k-tè sè-tè kiànn ē tiâu-tsíng kàu âng-guā-suànn pho-tuānn su-iàu ê jiàu-siā-ki̍k-hān, hōo in ū-huat-tōo tòng-tsò sī tsi̍t-tè ti̍t-kìng 6.5 kong-tshioh khuah ê tsù-kiànn lâi ūn-tsok.
Uì tsit-ê Webb bōng-uán-kiànn ê kīn-âng-guā-suànn kha-mé-lah hip ê siòng-phìnn khuànn-ē tshut-lâi, in tuì-tsê ê tsing-khak-tōo í-king kàu bo̍k-tsîng ê bu̍t-lí ki̍k-hān ah.
2MASS J17554042+6551277 lî lán tsiah 2000 kng-nî hn̄g niā-niā, iáu tī lán ê Gîn-hô-hē lāi-té.
M̄-koh tī Webb bōng-uán-kiànn leh tsò tuì-tsê-phîng-kóo ê iánn-siōng lāi-té, puē-kíng hit-kuá sing-hē khó-lîng ū kuí-ā tsa̍p-ik kng-nî hn̄g, he to̍h pí lán Gîn-hô koh-khah hn̄g ah.

## [English] 2MASS J17554042+6551277
[2MASS J17554042+6551277][2MASS J17554042+6551277] doesn't exactly roll off the tongue but that's the name, a coordinate-based catalog designation, of the star centered in this sharp field of view.
[Fans of the distant universe][Fans of the distant universe] should get used to its spiky appearance though.
The diffraction pattern is created by the 18 hexagonal mirror segments of the [James Webb Space Telescope][James Webb Space Telescope].
After unfolding, the segments have now been adjusted to [achieve a diffraction limited alignment][achieve a diffraction limited alignment] at infrared wavelengths while [operating in concert][operating in concert] as a single 6.5 meter diameter primary mirror.
The resulting image taken by Webb's NIRcam demonstrates their precise alignment is the best [physics will allow][physics will allow].
2MASS J17554042+6551277 is about 2,000 light-years away and well within our own galaxy.
But the galaxies scattered across the background of the Webb telescope alignment evaluation image are likely billions of light-years distant, far [beyond the Milky Way][beyond the Milky Way].

## 詞彙學習（漢羅/POJ/KIP/華文/English）
- 【2MASS J17554042+6551277】Two MASS J it-chhit ngó͘-ngó͘ sù-khòng sù-jī ka lio̍k-ngó͘ ngó͘-it jī-chhit-chhit/Two MASS J it-tshit ngóo-ngóo sù-khòng sù-jī ka lio̍k-ngóo ngóo-it jī-tshit-tshit/2MASS J17554042+6551277/2MASS J17554042+6551277
- 【視野】sī-iá/sī-iá/視野/field of view
- 【座標】chō-piau/tsō-piau/座標/coordinate
- 【繞射圖樣】jiàu-siā tô͘-iūⁿ/jiàu-siā tôo-iūnn/繞射圖案/diffraction pattern
- 【六角鏡】la̍k-kak-kiàⁿ/la̍k-kak-kiànn/六角形鏡/hexagonal mirror
- 【James Webb 太空望遠鏡】James Webb Thài-khong-bōng-oán-kiàⁿ/James Webb Thài-khong-bōng-uán-kiànn/詹姆斯·韋伯太空望遠鏡/James Webb Space Telescope (JWST)
- 【繞射極限】jiàu-siā-ke̍k-hān/jiàu-siā-ki̍k-hān/繞射極限/diffraction limit
- 【主鏡】chú-kiàⁿ/tsú-kiànn/主鏡/primary mirror
- 【近紅外線 kha-mé-lah】kīn-âng-gōa-sòaⁿ kha-mé-lah/kīn-âng-guā-suànn kha-mé-lah/近紅外線相機/NIRcam
- 【對齊評估】tùi-chê-phêng-kó͘/tuì-tsê-phîng-kóo/對齊評估/alignment evaluation
- 【直徑】ti̍t-kèng/ti̍t-kìng/直徑/diameter
- 【6.5 公尺】la̍k-tiám-gō͘ kong-chhioh/la̍k-tiám-gōo kong-tshioh/6.5 公尺/6.5 meter
- 【2000 光年】nn̄g-chheng kng-nî/nn̄g-tshing kng-nî/2000 光年/2000 light-years
- 【銀河系】Gîn-hô-hē/Gîn-hô-hē/銀河系/Milky Way galaxy


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[2MASS J17554042+6551277]:http://simbad.harvard.edu/simbad/sim-basic?Ident=2MASS+J17554042%2B6551277
[Fans of the distant universe]:https://jwst.nasa.gov/content/features/jwstArt/unfoldTheUniverse.html
[James Webb Space Telescope]:https://blogs.nasa.gov/webb/2022/03/17/webb-begins-multi-instrument-alignment/
[achieve a diffraction limited alignment]:https://www.nasa.gov/press-release/nasa-s-webb-reaches-alignment-milestone-optics-working-successfully
[operating in concert]:https://www.youtube.com/watch?v=MiGx8xv6xjE
[physics will allow]:https://apod.nasa.gov/apod/ap150507.html
[beyond the Milky Way]:https://webb.nasa.gov/content/science/index.html

---
title: 球形星團 杜鵑座 47
date: 2022-03-10
publishdate: 2022-03-10T11:45:00+0800
tags: [半人馬座 ω, NGC 104, 球形星團, 杜鵑座 47, 銀河系, 銀暈, 小麥哲倫星雲, 紅巨星]
hero: https://apod.nasa.gov/apod/image/2203/NGC104_TL_PS1_INSIGHT1024.jpg
summary: 球形星團 杜鵑座 47 是南天 ê 寶石。伊嘛叫做 NGC 104，tī 咱銀河系 ê 銀暈內底。
categories: [podcast]
vocals: [阿錕]
---

{{% apod %}}

- 原始文章：[Globular Star Cluster 47 Tuc](https://apod.nasa.gov/apod/ap220310.html)
- 影像來源 kah [版權][copyright]：[Bernard Miller](http://azstarman.net/CDK/index.html)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl24vkrf60yoy01w6hkpncsxe" >}}

## [漢羅] 球形星團 杜鵑座 47
球形星團 杜鵑座 47 是南天 ê 寶石。
伊嘛 [叫做 NGC 104][known as NGC 104]，tī 咱銀河系 ê 銀暈內底 kah 其他 200 个 [球形星團][globular star clusters] 做伙 leh 賴賴趖。
Ùi 地球來看，第一光 ê 球形星團是 [半人馬座 ω][Omega Centauri]，第二光 ê to̍h 是杜鵑座 47 矣。
伊離咱有 1 萬 3000 光年遠，直接用目睭 to̍h 看會著。
伊 to̍h tī [小麥哲倫星雲][Small Magellanic Cloud] 附近，tī [杜鵑座][the Toucan] ê 方向。
這个實密 ê 星團是 tī 120 光年闊 ê 空間內底 櫼幾若十萬粒 [恆星][of stars]。
星團外圍 ê [紅巨星][Red giant stars] 實在是真簡單 to̍h 揣會著，伊 tī [這幅清楚 ê 望遠鏡畫面][this sharp telescopic portrait] 內底，是一粒看起來較黃 ê 天星。
球形星團 杜鵑座 47 櫼做一球。
咱這馬知影講，伊內底有一粒恆星，是目前 [踅烏洞][orbit around a black hole] ê 恆星內底 離烏洞上近 ê。


## [POJ] Kiû-hêng seng-thoân Tō͘-koan-chō 47
Kiû-hêng seng-thoân Tō͘-koan-chō 47 sī lâm-thian ê pó-chio̍h.
I mā kiò-chò NGC 104, tī lán Gîn-hô-hē ê Gîn-n̄g lāi-té kah kî-tha 200 ê kiû-hêng seng-thoân chò-hóe leh lōa-lōa-sô.
Ùi Tē-kiû lâi khòaⁿ, tē it kng ê kiû-hêng seng-thoân sī Poàn-jîn-má-chō ω, tē jī kng ê to̍h sī Tō͘-koan-chō 47 ah.
I lī lán ū 1 bān 3000 kng-nî hn̄g, ti̍t-chiap iōng ba̍k-chiu to̍h khòaⁿ-ē-tio̍h.
I to̍h tī Sió Be̍h-thiat-lûn seng-hûn hū-kīn, tī Tō͘-koan-chō ê hong-hiòng.
Chit-ê cha̍t-ba̍t ê seng-thoân sī tī 120 kng-nî khoah ê khong-kan lāi-té chiⁿ kúi-ā-cha̍p-bān lia̍p hêng-chhiⁿ.
Seng-thoân gōa-ûi ê âng-kū-chhiⁿ si̍t-chāi sī chin kán-tan to̍h chhōe-ē-tio̍h, i tī chit-pak chheng-chhó͘ ê bōng-oán-kiàⁿ ōe-bīn lāi-té, sī chi̍t-lia̍p khòaⁿ--khí-lâi khah n̂g ê thiⁿ-chhiⁿ.
Kiû-hêng seng-thoân Tō͘-koan-chō 47 chiⁿ chò chi̍t-kiû.
Lán chit-má chai-iáⁿ kóng, i lāi-té ū chi̍t-lia̍p hêng-chhiⁿ, sī bo̍k-chêng se̍h o͘-tōng ê hêng-chhiⁿ lāi-té lī o͘-tōng siōng kīn ê.


## [KIP] Kiû-hîng sing-thuân Tōo-kuan-tsō 47
Kiû-hîng sing-thuân Tōo-kuan-tsō 47 sī lâm-thian ê pó-tsio̍h.
I mā kiò-tsò NGC 104, tī lán Gîn-hô-hē ê Gîn-n̄g lāi-té kah kî-tha 200 ê kiû-hîng sing-thuân tsò-hué leh luā-luā-sô.
Uì Tē-kiû lâi khuànn, tē it kng ê kiû-hîng sing-thuân sī Puàn-jîn-má-tsō ω, tē jī kng ê to̍h sī Tōo-kuan-tsō 47 ah.
I lī lán ū 1 bān 3000 kng-nî hn̄g, ti̍t-tsiap iōng ba̍k-tsiu to̍h khuànn-ē-tio̍h.
I to̍h tī Sió Be̍h-thiat-lûn sing-hûn hū-kīn, tī Tōo-kuan-tsō ê hong-hiòng.
Tsit-ê tsa̍t-ba̍t ê sing-thuân sī tī 120 kng-nî khuah ê khong-kan lāi-té tsinn kuí-ā-tsa̍p-bān lia̍p hîng-tshinn.
Sing-thuân guā-uî ê âng-kū-tshinn si̍t-tsāi sī tsin kán-tan to̍h tshuē-ē-tio̍h, i tī tsit-pak tshing-tshóo ê bōng-uán-kiànn uē-bīn lāi-té, sī tsi̍t-lia̍p khuànn--khí-lâi khah n̂g ê thinn-tshinn.
Kiû-hîng sing-thuân Tōo-kuan-tsō 47 tsinn tsò tsi̍t-kiû.
Lán tsit-má tsai-iánn kóng, i lāi-té ū tsi̍t-lia̍p hîng-tshinn, sī bo̍k-tsîng se̍h oo-tōng ê hîng-tshinn lāi-té lī oo-tōng siōng kīn ê.


## [English] Globular Star Cluster 47 Tuc
Globular star cluster 47 Tucanae is a jewel of the southern sky.
Also [known as NGC 104][known as NGC 104], it roams the halo of our Milky Way Galaxy along with some 200 other [globular star clusters][globular star clusters].
The second brightest globular cluster (after [Omega Centauri][Omega Centauri] as seen from planet Earth, 47 Tuc lies about 13,000 light-years away and can be spotted naked-eye close on the sky to the [Small Magellanic Cloud][Small Magellanic Cloud] in the constellation of [the Toucan][the Toucan].
The dense cluster is made up of hundreds of thousands [of stars][of stars] in a volume only about 120 light-years across.
[Red giant stars][Red giant stars] on the outskirts of the cluster are easy to pick out as yellowish stars in [this sharp telescopic portrait][this sharp telescopic portrait].
Tightly packed globular cluster 47 Tuc is also home to a star with the closest known [orbit around a black hole][orbit around a black hole].

## 詞彙學習

|漢羅|POJ|KIP|華語|English|
|-|-|-|-|-|
|球形星團|kiû-hêng seng-thoân|kiû-hîng sing-thuân|球形星團|Globular star cluster|
|杜鵑座 47|Tō͘-koan-chō sì-cha̍p-chhit|Tōo-kuan-tsō sì-tsa̍p-tshit|杜鵑座 47|47 Tuc, 47 Tucanae|
|半人馬座 ω|Poàn-jîn-má-chō Omega|Puàn-jîn-má-tsō Omega|半人馬座 ω|Omega Centauri|
|紅巨星|âng-kū-chhiⁿ|âng-kū-tshinn|紅巨星|Red giant stars|
|小麥哲倫星雲|Sió Be̍h-thiat-lûn seng-hûn|Sió Be̍h-thiat-lûn sing-hûn|小麥哲倫星雲|the Small Magellanic Cloud|
|NGC 104|NGC it-khòng-sù|NGC it-khòng-sù|NGC 104|NGC 104|
|銀暈|Gîn-n̄g|Gîn-n̄g|銀暈|halo|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[known as NGC 104]:http://www.messier.seds.org/xtra/ngc/n0104.html
[globular star clusters]:http://en.wikipedia.org/wiki/Globular_cluster
[Omega Centauri]:https://apod.nasa.gov/apod/ap190824.html
[Small Magellanic Cloud]:https://apod.nasa.gov/apod/ap100903.html
[the Toucan]:http://www.hawastsoc.org/deepsky/tuc/
[of stars]:https://apod.nasa.gov/apod/ap080906.html
[Red giant stars]:https://apod.nasa.gov/apod/ap081218.html
[this sharp telescopic portrait]:http://azstarman.net/CDK/TUCANAE47.htm
[orbit around a black hole]:https://www.nasa.gov/mission_pages/chandra/news/star-discovered-in-closest-known-orbit-around-likely-black-hole.html

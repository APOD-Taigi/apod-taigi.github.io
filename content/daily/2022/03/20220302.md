---
title: 太陽軌道太空船 翕著 創記錄 ê 太陽日珥
date: 2022-03-02
publishdate: 2022-03-02T11:45:00+0800
tags: [太陽日珥, 日珥, 太陽盤, 紫外光, 太陽軌道太空船, 太陽磁場, CME, 日冕物質噴出事件, 太陽系, 地球磁層, 磁層, 極光, 日冕]
hero: https://apod.nasa.gov/apod/fap/image/2203/SunEruption_SolarOrbiter_960.jpg
summary: 咱 ê 太陽 sī 發生啥物代誌？頂個月，咱才拄翕著 有史以來 上大 ê 太陽日珥 kah 規个太陽盤。
categories: [podcast]
vocals: [阿錕]
---

{{% apod %}}

- 原始文章：[Record Prominence Imaged by Solar Orbiter](https://apod.nasa.gov/apod/ap220302.html)
- 影像來源：[Solar Orbiter](https://www.nasa.gov/solar-orbiter), [EUI Team](https://www.mps.mpg.de/solar-physics/solar-orbiter-eui), [ESA](https://www.esa.int/) & [NASA](https://www.nasa.gov/); *[h/t](https://en.wikipedia.org/wiki/Hat_tip#Metaphor"):* [Bum-Suk Yeom](https://cometsky.tistory.com/323?category=756081)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl1ds7eed04mt0h18gkcog98a" >}}

## [漢羅] 太陽軌道太空船 翕著 創記錄 ê 太陽日珥
咱 ê 太陽 sī 發生啥物代誌？
頂個月，咱才拄翕著 有史以來 上大 ê 太陽 [日珥][prominence t] kah [規个太陽盤][complete solar disk]。
[這張][featured] 創記錄 ê 影像，sī 踅太陽 ê [太陽][Solar] [軌道][Orbiter] [太空船][spacecraft] tī [紫外光波段][ultraviolet light] [翕 ê][captured]。
恬去 ê [太陽日珥][solar prominence 1] sī [太陽表面][Sun's surface] ê 高溫氣體雲，sī [太陽磁場][Sun's magnetic field] leh 控制 ê。
這个 [太陽日珥][solar prominence t] 實在 sī 有夠大 ê，伊 ê 闊度 kah 太陽直徑 有通比。
太陽日珥 ê [爆發 實在 sī 真歹臆][erupt unpredictably]，伊會利用 [日冕物質噴出事件][Coronal Mass Ejection] (CME) kā [噴出來 ê 高溫氣體][expel hot gas] 擲到 太陽系 內底。
[CME 若是挵著地球][CME strikes the Earth] kah 伊 ê [磁層][magnetosphere]，可能 to̍h 會 [產生足光 ê 極光][auroras may occur t]。
雖罔講太陽日珥 確實會產生 [CME][CME] 現象，毋閣伊這擺 ê 方向毋是 tùi 地球來。
咱這馬已經知影 日珥 kah 太陽磁場 ê 改變有關係，毋閣 產生 [太陽日珥][solar prominence 2] ê 能量機制 到今猶是一个 [研究主題][topic of research]。


## [POJ] Thài-iông Kúi-tō Thài-khong-chûn hip-tio̍h chhòng kì-lo̍k ê Thài-iông Ji̍t-jíⁿ
Lán ê Thài-iông sī hoat-seng siáⁿ-mih tāi-chì?
Téng kò goe̍h, lán chiah tú hip-tio̍h iú-sú í-lâi siōng tōa ê Thài-iông ji̍t-jíⁿ kah kui-ê Thài-iông-pôaⁿ.
Chit-tiuⁿ chhòng kì-lo̍k ê iáⁿ-siōng, sī se̍h Thài-iông ê Thài-iông Kúi-tō Thài-khong-chûn tī chí-gōa-kng pho-tōaⁿ hip ê.
Tiām--khì ê Thài-iông ji̍t-jíⁿ sī Thài-iông piáu-bīn ê ko-un khì-thé-hûn, sī Thài-iông chû-tiûⁿ leh khòng-chè ê.
Chit-ê Thài-iông ji̍t-jíⁿ si̍t-chāi sī ū-kàu tōa ê, i ê khoah-tō͘ kah Thài-iông ti̍t-kèng ū-thang pí.
Thài-iông ji̍t-jíⁿ ê po̍k-hoat si̍t-chāi sī chin phái ioh, i ē lī-iōng Ji̍t-bián bu̍t-chit phùn-chhut sū-kiāⁿ (CME) kā phùn--chut-lâi ê ko-un khì-thé tàn kàu Thài-iông-hē lāi-té.
CME nā-sī lòng-tio̍h Tē-kiû kah i ê chû-chân, khó-lêng to̍h ē sán-seng chiok kng ê ke̍k-kng.
Sui-bóng-kóng Thài-iông ji̍t-jíⁿ khak-si̍t ē sán-seng CME hiān-siōng, m̄-koh i chit-pái ê hong-hiòng m̄-sī tùi Tē-kiû lâi.
Lán chit-má í-keng chai-iáⁿ ji̍t-jíⁿ kah Thài-iông chû-tiûⁿ ê kái-piàn ū koan-hē, m̄-koh sán-seng Thài-iông ji̍t-jíⁿ ê lêng-liōng ki-chè kàu-taⁿ iáu-sī chi̍t-ê gián-kiù chú-tê.

## [KIP] Thài-iông Kuí-tō Thài-khong-tsûn hip-tio̍h tshòng kì-lo̍k ê Thài-iông Ji̍t-jínn
Lán ê Thài-iông sī huat-sing siánn-mih tāi-tsì?
Tíng kò gue̍h, lán tsiah tú hip-tio̍h iú-sú í-lâi siōng tuā ê Thài-iông ji̍t-jínn kah kui-ê Thài-iông-puânn.
Tsit-tiunn tshòng kì-lo̍k ê iánn-siōng, sī se̍h Thài-iông ê Thài-iông Kuí-tō Thài-khong-tsûn tī tsí-guā-kng pho-tuānn hip ê.
Tiām--khì ê Thài-iông ji̍t-jínn sī Thài-iông piáu-bīn ê ko-un khì-thé-hûn, sī Thài-iông tsû-tiûnn leh khòng-tsè ê.
Tsit-ê Thài-iông ji̍t-jínn si̍t-tsāi sī ū-kàu tuā ê, i ê khuah-tōo kah Thài-iông ti̍t-kìng ū-thang pí.
Thài-iông ji̍t-jínn ê po̍k-huat si̍t-tsāi sī tsin phái ioh, i ē lī-iōng Ji̍t-bián bu̍t-tsit phùn-tshut sū-kiānn (CME) kā phùn--tsut-lâi ê ko-un khì-thé tàn kàu Thài-iông-hē lāi-té.
CME nā-sī lòng-tio̍h Tē-kiû kah i ê tsû-tsân, khó-lîng to̍h ē sán-sing tsiok kng ê ki̍k-kng.
Sui-bóng-kóng Thài-iông ji̍t-jínn khak-si̍t ē sán-sing CME hiān-siōng, m̄-koh i tsit-pái ê hong-hiòng m̄-sī tuì Tē-kiû lâi.
Lán tsit-má í-king tsai-iánn ji̍t-jínn kah Thài-iông tsû-tiûnn ê kái-piàn ū kuan-hē, m̄-koh sán-sing Thài-iông ji̍t-jínn ê lîng-liōng ki-tsè kàu-tann iáu-sī tsi̍t-ê gián-kiù tsú-tê.

## [English] Record Prominence Imaged by Solar Orbiter
What's happened to our Sun?
Last month, it produced the largest [prominence][prominence e] ever imaged together with a [complete solar disk][complete solar disk].
The record image, [featured][featured], was [captured][captured] in [ultraviolet light][ultraviolet light] by the Sun-orbiting [Solar][Solar] [Orbiter][Orbiter] [spacecraft][spacecraft].
A quiescent [solar prominence][solar prominence 1] is a cloud of hot gas held above the [Sun's surface][Sun's surface] by the [Sun's magnetic field][Sun's magnetic field].
This [solar prominence][solar prominence e] was huge -- spanning a length rivaling the diameter of the Sun itself.
Solar prominences may [erupt unpredictably][erupt unpredictably] and [expel hot gas][expel hot gas] into the Solar System via a [Coronal Mass Ejection][Coronal Mass Ejection] (CME).
When a [CME strikes the Earth][CME strikes the Earth] and its [magnetosphere][magnetosphere], bright [auroras may occur][auroras may occur e].
This prominence did produce a [CME][CME], but it was directed well away from the Earth.
Although surely related to the Sun's changing magnetic field, the energy mechanism that creates and sustains a [solar prominence][solar prominence 2] remains a [topic of research][topic of research].

## 詞彙學習（漢羅/POJ/KIP/華文/English）
- 【太陽日珥】Thài-iông ji̍t-jíⁿ/Thài-iông ji̍t-jínn/太陽日珥/solar prominence
- 【太陽盤】Thài-iông-pôaⁿ/Thài-iông-puânn/太陽盤/solar disk
- 【太陽軌道太空船】Thài-iông Kúi-tō Thài-khong-chûn/Thài-iông Kuí-tō Thài-khong-tsûn/太陽軌道太空船/Solar Orbiter spacecraft
- 【日冕物質噴出事件】Ji̍t-bián bu̍t-chit phùn-chhut sū-kiāⁿ/Ji̍t-bián bu̍t-tsit phùn-tshut sū-kiānn/日冕物質拋射/Coronal Mass Ejection (CME)
- 【紫外光】chí-gōa-kng/tsí-guā-kng/紫外光/ultraviolet light
- 【磁層】chû-chân/tsû-tsân/磁層/magnetosphere
- 【極光】ke̍k-kng/ki̍k-kng/極光/auroras


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[prominence e]:https://apod.nasa.gov/apod/ap220130.html
[prominence t]:https://apod.tw/daily/20220130/
[complete solar disk]:https://apod.nasa.gov/apod/ap180204.html
[featured]:https://www.esa.int/Science_Exploration/Space_Science/Solar_Orbiter/Giant_solar_eruption_seen_by_Solar_Orbiter
[captured]:https://www.aanda.org/articles/aa/full_html/2020/10/aa36663-19/aa36663-19.html
[ultraviolet light]:https://science.nasa.gov/ems/10_ultravioletwaves
[Solar]:https://www.esa.int/Science_Exploration/Space_Science/Solar_Orbiter
[Orbiter]:https://www.nasa.gov/solar-orbiter
[spacecraft]:https://en.wikipedia.org/wiki/Solar_Orbiter
[solar prominence 1]:https://www.nasa.gov/content/goddard/what-is-a-solar-prominence
[Sun's surface]:https://apod.nasa.gov/apod/ap111106.html
[Sun's magnetic field]:https://svs.gsfc.nasa.gov/12104
[solar prominence e]:https://apod.nasa.gov/apod/ap220216.html
[solar prominence t]:https://apod.tw/daily/20220216/
[erupt unpredictably]:https://i2-prod.mirror.co.uk/incoming/article5632611.ece/ALTERNATES/n310p/PAY-Confused-Kitten.jpg
[expel hot gas]:https://apod.nasa.gov/apod/ap120917.html
[Coronal Mass Ejection]:https://en.wikipedia.org/wiki/Coronal_mass_ejection
[CME strikes the Earth]:https://svs.gsfc.nasa.gov/3902
[magnetosphere]:https://www.nasa.gov/magnetosphere
[auroras may occur e]:https://apod.nasa.gov/apod/ap201109.html
[auroras may occur t]:https://apod.tw/daily/20201109/
[CME]:https://apod.nasa.gov/apod/ap160110.html
[solar prominence 2]:https://apod.nasa.gov/apod/ap190526.html
[topic of research]:https://ui.adsabs.harvard.edu/abs/2022A%26A...658A..18V/abstract

---
title: 土衛六 Titan ê 海洋 反射 太陽光
date: 2022-03-27
publishdate: 2022-03-27T11:45:00+0800
tags: [土衛, 土衛六 Titan, 甲烷湖, 液態, 假色, Cassini 太空船, Cassini 機器人太空船, 幾何圖樣, 液態 gá-suh, 海洋陣列, 紅外線, 太陽爍光]
hero: https://apod.nasa.gov/apod/image/2203/TitanGlint_cassini_960.jpg
summary: 土衛六 Titan ê 表面，是按怎會閃閃爍爍、遮爾光？有一个可能：是液態海洋反射太陽光。

---

{{% apod %}}

- 原始文章：[Titan Seas Reflect Sunlight](https://apod.nasa.gov/apod/ap220327.html)
- 影像來源：[NASA](https://www.nasa.gov/), [JPL-Caltech](https://www.jpl.nasa.gov/), [U. Arizona](https://pirlwww.lpl.arizona.edu/), [U. Idaho](https://www.uidaho.edu/sci/physics)
- 台文翻譯：[An-Li Tsai][An-Li Tsai] ([NCU][NCU])

## [漢羅] 土衛六 Titan ê 海洋 反射 太陽光
土衛六 Titan ê 表面，是按怎會閃閃爍爍、遮爾光？
有一个可能：是液態海洋反射 [太陽光][sunglint 1] 。
土衛六 [Titan][Titan 1] 有 足濟平平平 ê [甲烷湖][lakes of methane]。
若是角度有著，海洋 to̍h 會 親像鏡按呢反射太陽光。
[Cassini 機器人太空船][robotic Cassini spacecraft] tī 2004 到 2017 年 踅土星 leh 行。
[這張相片][Pictured here] 是假色相片，是 Cassini 太空船 tī 2014 年 用 會迵過雲 ê 無仝波段紅外線 翕 這粒 厚雲 ê Titan。
這款反射 是 遮爾光，光到 Cassini 太空船其中一台紅外線 kha-mé-lah ê 感光已經飽矣。
雖罔講 這个 [太陽爍光][sunglint 2] 是有較 [困擾][annoying]，毋閣伊嘛是 [有貢獻][useful]。
反射區證明講，[Titan][Titan 2] ê 北方有較闊、較複雜 ê 海洋陣列，伊 ê 幾何圖樣 [暗示講][indicates]，這馬是 tī 一个有明顯蒸發作用 ê 時期。
Cassini 太空船 已經飛過這粒 [咱太陽系][our Solar System] 上神祕 ê 衛星幾若擺矣。
伊 kā 咱講，[Titan][Titan 3] 是一个有 [活跳天氣][active weather] ê 世界。
伊定定會落雨，落 ê 是 [液態 gá-suh][natural gas]。

## [POJ] Thó͘-ūi-la̍k Titan ê Hái-iûⁿ hoán-siā Thài-iông-kng
Thó͘-ūi-la̍k Titan ê piáu-bīn, sī án-ná ē siám-siám-sih-sih, chiah-nī kng?
Ū chi̍t-ê khó-lêng: Sī e̍k-thài hái-iûⁿ hoán-siā Thài-iông-kng.
Thó͘-ūi-la̍k Titan ū chiok-chōe pêⁿ-pêⁿ-pêⁿ ê kah-oân-ô͘.。
Nā-sī kak-tō͘ ū tio̍h, hái-iûⁿ to̍h ē chhiⁿ-chhiūⁿ kiàⁿ án-ni hoán-siā Thài-iông-kng.
Cassini Ke-khì-lâng Thài-khong-chûn tī 2004 kàu 2017 nî se̍h Thó͘-chhiⁿ leh kiâⁿ.
Chit-tiuⁿ siòng-phìⁿ sī ká-sek siòng-phìⁿ, sī Cassini Thài-khong-chûn tī 2014 nî iōng ē thàng kòe hûn ê bô-kâng pho-tōaⁿ âng-gōa-sòaⁿ hip chit-lia̍p kāu-hûn ê Titan。
Chit-khoán hoán-siā sī chiah-nī kng, kng kàu Cassini Thài-khong-chûn kî-tiong chi̍t-tâi âng-gōa-sòaⁿ kha-mé-lah ê kám-kng í-keng pá ah.
Sui-bóng-kóng chit-ê Thài-iông sih-kng sī ū khah khùn-jiáu, m̄-koh i mā-sī ū kòng-hiàn.
Hoán-siā-khu chèng-bêng kóng, Titan ê pak-hong ū khah khoah, khah ho̍k-cha̍p ê hái-iûⁿ tīn-lia̍t, i ê kí-hô tô͘-iūⁿ àm-sî kóng, chit-má sī tī chi̍t-ê ū bêng-hián cheng-hoat chok-iōng ê sî-ki.
Cassini Thài-khong-chûn í-keng poe-kòe chit-lia̍p lán Thài-iông-hē siōng sîn-pì ê ūi-chhiⁿ kúi-ā-pái ah.
I kā lán kóng, Titan ū chi̍t-ê ū oa̍h-thiàu thiⁿ-khì ê sè-kài.
I tiāⁿ-tiāⁿ ē lo̍h-hō͘, lo̍h ê sī e̍k-thài gá-suh.

## [KIP] Thóo-uī-la̍k Titan ê Hái-iûnn huán-siā Thài-iông-kng
Thóo-uī-la̍k Titan ê piáu-bīn, sī án-ná ē siám-siám-sih-sih, tsiah-nī kng?
Ū tsi̍t-ê khó-lîng: Sī i̍k-thài hái-iûnn huán-siā Thài-iông-kng.
Thóo-uī-la̍k Titan ū tsiok-tsuē pênn-pênn-pênn ê kah-uân-ôo.。
Nā-sī kak-tōo ū tio̍h, hái-iûnn to̍h ē tshinn-tshiūnn kiànn án-ni huán-siā Thài-iông-kng.
Cassini Ke-khì-lâng Thài-khong-tsûn tī 2004 kàu 2017 nî se̍h Thóo-tshinn leh kiânn.
Tsit-tiunn siòng-phìnn sī ká-sik siòng-phìnn, sī Cassini Thài-khong-tsûn tī 2014 nî iōng ē thàng kuè hûn ê bô-kâng pho-tuānn âng-guā-suànn hip tsit-lia̍p kāu-hûn ê Titan。
Tsit-khuán huán-siā sī tsiah-nī kng, kng kàu Cassini Thài-khong-tsûn kî-tiong tsi̍t-tâi âng-guā-suànn kha-mé-lah ê kám-kng í-king pá ah.
Sui-bóng-kóng tsit-ê Thài-iông sih-kng sī ū khah khùn-jiáu, m̄-koh i mā-sī ū kòng-hiàn.
Huán-siā-khu tsìng-bîng kóng, Titan ê pak-hong ū khah khuah, khah ho̍k-tsa̍p ê hái-iûnn tīn-lia̍t, i ê kí-hô tôo-iūnn àm-sî kóng, tsit-má sī tī tsi̍t-ê ū bîng-hián tsing-huat tsok-iōng ê sî-ki.
Cassini Thài-khong-tsûn í-king pue-kuè tsit-lia̍p lán Thài-iông-hē siōng sîn-pì ê uī-tshinn kuí-ā-pái ah.
I kā lán kóng, Titan ū tsi̍t-ê ū ua̍h-thiàu thinn-khì ê sè-kài.
I tiānn-tiānn ē lo̍h-hōo, lo̍h ê sī i̍k-thài gá-suh.

## [English] Titan Seas Reflect Sunlight
Why would the surface of Titan light up with a blinding flash?
The reason: a [sunglint][sunglint 1] from liquid seas.
Saturn's moon [Titan][Titan 1] has numerous smooth [lakes of methane][lakes of methane] that, when the angle is right, reflect sunlight as if they were mirrors.
[Pictured here][Pictured here] in false-color, the [robotic Cassini spacecraft][robotic Cassini spacecraft] that orbited Saturn from 2004 to 2017 imaged the [cloud-covered Titan][cloud-covered Titan] in 2014 in different bands of cloud-piercing [infrared light][infrared light].
This [specular reflection][specular reflection] was so bright it saturated one of Cassini's infrared cameras.
Although the [sunglint][sunglint 2] was [annoying][annoying] -- it was also [useful][useful].
The reflecting regions confirm that northern [Titan][Titan 2] houses a wide and complex array of seas with a geometry that [indicates][indicates] periods of significant evaporation.
During its numerous passes of [our Solar System][our Solar System]'s most mysterious moon, Cassini has revealed [Titan][Titan 3] to be a world with [active weather][active weather] -- including times when it rains a liquefied version of [natural gas][natural gas].

## 詞彙學習（台語漢字/POJ/KIP/華語漢字/English）
- 【土衛】Thó͘-ūi/Thóo-uī/土衛/Saturn's moon
- 【甲烷】kah-oân/kah-uân/甲烷/methane
- 【液態】e̍k-thài/i̍k-thài/液態/liquid
- 【假色】ká-sek/ká-sik/假色/false-color
- 【Cassini 機器人太空船】Cassini Ke-khì-lâng Thài-khong-chûn/Cassini Ke-khì-lâng Thài-khong-tsûn/卡西尼機器人太空船/robotic Cassini spacecraft
- 【Cassini 太空船】Cassini Thài-khong-chûn/Cassini Thài-khong-tsûn/卡西尼太空船/Cassini spacecraft
- 【紅外線】âng-gōa-sòaⁿ/âng-guā-suànn/紅外線/infrared
- 【太陽爍光】Thài-iông sih-kng/Thài-iông sih-kng/陽光閃爍/sunglint
- 【海洋陣列】hái-iûⁿ tīn-lia̍t/hái-iûnn tīn-lia̍t/海洋陣列/array of seas
- 【幾何圖樣】kí-hô tô͘-iūⁿ/kí-hô tôo-iūnn/幾何圖案/geometry
- 【液態 gá-suh】e̍k-thài gá-suh/i̍k-thài gá-suh/液化天然氣/liquefied natural gas
- 【2004 年】jī-khòng-khòng-sù nî/jī-khòng-khòng-sù nî/2004 年/in 2004
- 【2017 年】jī-khòng-it-chhit nî/jī-khòng-it-tshit nî/2017 年/in 2017
- 【2014 年】jī-khòng-it-sù nî/jī-khòng-it-sù nî/2014 年/in 2014

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[sunglint 1]:https://en.wikipedia.org/wiki/Sunglint
[Titan 1]:https://solarsystem.nasa.gov/moons/saturn-moons/titan/in-depth/
[lakes of methane]:https://apod.nasa.gov/apod/ap131220.html
[Pictured here]:https://photojournal.jpl.nasa.gov/catalog/PIA18432
[robotic Cassini spacecraft]:https://solarsystem.nasa.gov/missions/cassini/mission/spacecraft/cassini-orbiter/
[cloud-covered Titan]:https://apod.nasa.gov/apod/ap040810.html
[infrared light]:https://science.nasa.gov/ems/07_infraredwaves
[specular reflection]:https://micro.magnet.fsu.edu/primer/java/scienceopticsu/reflection/specular/
[sunglint 2]:https://apod.nasa.gov/apod/ap980608.html
[annoying]:https://www.sheknows.com/wp-content/uploads/2018/08/jornsvt4ojwh8kcnekqh.jpeg
[useful]:https://i.pinimg.com/originals/bf/f5/d0/bff5d074d399bdfec6071e9168398406.jpg
[Titan 2]:https://youtu.be/lr4r70DWShk
[indicates]:https://ui.adsabs.harvard.edu/abs/2014Icar..243..158H/abstract
[our Solar System]:https://solarsystem.nasa.gov/solar-system/our-solar-system/in-depth/
[Titan 3]:https://apod.nasa.gov/apod/ap190703.html
[active weather]:https://www.nasa.gov/mission_pages/cassini/whycassini/cassini20130522.html
[natural gas]:https://en.wikipedia.org/wiki/Natural_gas

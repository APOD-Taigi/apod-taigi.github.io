---
title: 銀河 ê 彩色氣輝帶
date: 2022-03-13
publishdate: 2022-03-13T11:45:00+0800
tags: [銀河, 氣輝, 虹, 重力波, OH, 鈉, 酸素, 紫外光, 太陽, 銀河系, 震盪, 波紋, 氣輝帶, 敏感度]
hero: https://apod.nasa.gov/apod/image/2203/AirglowRings_Wang_1080.jpg
summary: 是按怎天頂發出這款光？敢若是有大型虹 tī 天頂一輾一輾疊出去按呢？這是氣輝啦！
---

{{% apod %}}

- 原始文章：[Colorful Airglow Bands Surround Milky Way](https://apod.nasa.gov/apod/ap220313.html)
- 影像提供 kah 版權：[Xiaohan Wang](mailto:wxh1120150427@gmail.com)
- 台文翻譯：[An-Li Tsai][An-Li Tsai] ([NCU][NCU])

## [漢羅] 銀河 ê 彩色氣輝帶
是按怎天頂發出這款光？敢若是有足大 ê 虹 tī 天頂一輾一輾疊出去按呢？
這是 [氣輝][Airglow] 啦！
其實空氣隨時攏 leh 發光，是咱看袂著。
毋閣，若是有風暴倚近，可能會 tī [地球大氣][Earth's atmosphere] 造成明顯 ê 波紋。
這款 [重力波][gravity waves] to̍h 親像是 kā [石頭擲入去平靜 ê 水][rock is thrown in calm water] 內底產生震盪仝款，伊是 tī [空氣內底產生震盪][oscillations in air]。
紅色 ê 氣輝 可能是 tī 87 公里懸 ê [OH 分子][OH molecules] 去予太陽 ê [紫外光][ultraviolet light] 激發，發出 ê 光。
毋閣柑仔色 kah 青色 ê [氣輝][airglow] 可能是 閣較懸 ê [鈉][sodium] kah [酸素][oxygen] 原子 發出 ê 光。
這个攝影師幾若年前 tī [中國][China] 駛車到 [清海省][Qinghai Provence] [Keluke 湖][Keluke Lake] 附近 ê 時陣，本底是注意著 [銀河系][Milky Way Galaxy] 美麗 ê 中央帶。
伊 kā 車停 leh，落來翕相。
結果伊 ê kha-mé-lah 敏感度袂䆀，翕出來 ê 相片 [竟然][surprisingly] 煞看會著 足明顯 ê [氣輝帶][airglow bands]，而且規个天頂攏有。
這張相片有用數位加強 ê 方式 kā 色光變甲閣較顯目。

## [POJ] Gîn-hô ê Chhái-sek Khì-hūi-tòa
Sī án-ná thiⁿ-téng hoat-chhut chit-khoán kng?
Ka-ná sī ū chiok tōa ê khēng tī thiⁿ-téng chi̍t-liàn chi̍t-liàn tha̍h--chhut-khì án-ne?
Che sī khì-hui la̍h!
Kî-si̍t khong-khì sûi-sî lóng leh hoat-kng, sī lán khòaⁿ bōe-tio̍h.
M̄-koh, nā-sī ū hong-pō óa-kīn, khó-lêng ē tī Tē-kiû tōa-khì chō-sêng bêng-hián ê pho-bûn.
Chit-khoán tiōng-le̍k-pho to̍h chhin-chhiūⁿ sī kā chio̍h-thâu tàn--ji̍p-khì pêng-chēng ê chúi lāi-té sán-seng pho-tōng kāng-khoán, i sī tī khong-khì lāi-té sán-seng pho-tōng.
Âng-sek ê khì-hui khó-lêng sī tī 87 kong-lí koân ê OH hun-chú khì hō͘ Thài-iông ê chí-gōa-kng kek-hoat, hoat--chhut ê kng.
M̄-koh kam-á-sek kah chhiⁿ-sek ê khì-hui khó-lêng sī koh-khah koân ê la̍p kah sng-sò͘ goân-chú hoat--chhut ê kng.
Chit-ê liap-iáⁿ-su kúi-ā nî chêng tī Tiong-kok sái-chhia kàu Chheng-hái-séng Keluke ô͘ hū-kīn ê sî-chūn, pún-té sī chù-ì tio̍h Gîn-hô-hē bí-lē ê tiong-ng-tòa.
I kā chhia thêng--leh, lo̍h-lâi hip-siòng.
Kiat-kó i ê kha-mé-lah bín-kám-tō͘ bōe-bái, hip--chhut-lâi ê siòng-phìⁿ kèng-jiân khòaⁿ-ē-tio̍h chiok bêng-hián ê khì-hui-tòa, jī-cha̍p kui-ê thiⁿ-téng lóng ū.
Chit-tiuⁿ siòng-phìⁿ ū iōng só͘-ūi ka-kiông ê hong-sek kā se̍k-kng piàn kah koh-khah hián-ba̍k.

## [KIP] Gîn-hô ê Tshái-sik Khì-huī-tuà
Sī án-ná thinn-tíng huat-tshut tsit-khuán kng?
Ka-ná sī ū tsiok tuā ê khīng tī thinn-tíng tsi̍t-liàn tsi̍t-liàn tha̍h--tshut-khì án-ne?
Tse sī khì-hui la̍h!
Kî-si̍t khong-khì suî-sî lóng leh huat-kng, sī lán khuànn buē-tio̍h.
M̄-koh, nā-sī ū hong-pō uá-kīn, khó-lîng ē tī Tē-kiû tuā-khì tsō-sîng bîng-hián ê pho-bûn.
Tsit-khuán tiōng-li̍k-pho to̍h tshin-tshiūnn sī kā tsio̍h-thâu tàn--ji̍p-khì pîng-tsīng ê tsuí lāi-té sán-sing pho-tōng kāng-khuán, i sī tī khong-khì lāi-té sán-sing pho-tōng.
Âng-sik ê khì-hui khó-lîng sī tī 87 kong-lí kuân ê OH hun-tsú khì hōo Thài-iông ê tsí-guā-kng kik-huat, huat--tshut ê kng.
M̄-koh kam-á-sik kah tshinn-sik ê khì-hui khó-lîng sī koh-khah kuân ê la̍p kah sng-sòo guân-tsú huat--tshut ê kng.
Tsit-ê liap-iánn-su kuí-ā nî tsîng tī Tiong-kok sái-tshia kàu Tshing-hái-síng Keluke ôo hū-kīn ê sî-tsūn, pún-té sī tsù-ì tio̍h Gîn-hô-hē bí-lē ê tiong-ng-tuà.
I kā tshia thîng--leh, lo̍h-lâi hip-siòng.
Kiat-kó i ê kha-mé-lah bín-kám-tōo buē-bái, hip--tshut-lâi ê siòng-phìnn kìng-jiân khuànn-ē-tio̍h tsiok bîng-hián ê khì-hui-tuà, jī-tsa̍p kui-ê thinn-tíng lóng ū.
Tsit-tiunn siòng-phìnn ū iōng sóo-uī ka-kiông ê hong-sik kā si̍k-kng piàn kah koh-khah hián-ba̍k.

## [English] Colorful Airglow Bands Surround Milky Way
Why would the sky glow like a giant repeating rainbow?
[Airglow][Airglow].
Now air glows all of the time, but it is usually hard to see.
A disturbance however -- like an approaching storm -- may cause noticeable rippling in the [Earth's atmosphere][Earth's atmosphere].
These [gravity waves][gravity waves] are [oscillations in air][oscillations in air] analogous to those created when a [rock is thrown in calm water][rock is thrown in calm water].
Red airglow likely originates from [OH molecules][OH molecules] about 87-kilometers high, excited by [ultraviolet light][ultraviolet light] from the Sun, while orange and green [airglow][airglow] is likely caused by [sodium][sodium] and [oxygen][oxygen] atoms slightly higher up.
While driving near [Keluke Lake][Keluke Lake] in [Qinghai Provence][Qinghai Provence] in [China][China] a few years ago, the photographer originally noticed mainly the impressive central band of the [Milky Way Galaxy][Milky Way Galaxy].
Stopping to photograph it, [surprisingly][surprisingly], the resulting sensitive camera image showed [airglow bands][airglow bands] to be quite prominent and span the entire sky.
The featured image has been digitally enhanced to make the colors more vibrant.

## 詞彙學習（台語漢字/POJ/KIP/華語漢字/English）
- 【氣輝】khì-hui/khì-hui/氣輝/airglow
- 【氣輝帶】khì-hui-tòa/khì-hui-tuà/氣輝帶/airglow bands
- 【鈉】la̍p/la̍p/鈉/sodium
- 【酸素】sng-sò͘/sng-sòo/氧/oxygen
- 【波紋】pho-bûn/pho-bûn/波紋/ripple
- 【震盪】chìn-tōng/tsìn-tōng/震盪/oscillations
- 【重力波】tiōng-le̍k-pho/tiōng-li̍k-pho/重力波/gravity waves
- 【敏感度】bín-kám-tō͘/bín-kám-tōo/靈敏度/sensitive
- 【】///
- 【】///
- 【】///

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[Airglow]:https://www.atoptics.co.uk/highsky/airglow2.htm
[Earth's atmosphere]:http://www.nasa.gov/mission_pages/sunearth/science/atmosphere-layers2.html
[gravity waves]:https://en.wikipedia.org/wiki/Gravity_wave
[oscillations in air]:https://www.atoptics.co.uk/highsky/hgrav.htm
[rock is thrown in calm water]:https://www.youtube.com/watch?v=T9QwiBFN9gI
[OH molecules]:https://en.wikipedia.org/wiki/Hydroxyl
[ultraviolet light]:https://science.nasa.gov/ems/10_ultravioletwaves
[airglow]:https://www.pnas.org/doi/abs/10.1073/pnas.1508084112
[sodium]:https://periodic.lanl.gov/11.shtml
[oxygen]:https://periodic.lanl.gov/8.shtml
[Keluke Lake]:https://youtu.be/jZ0dant6XjM
[Qinghai Provence]:https://en.wikipedia.org/wiki/Qinghai
[China]:https://en.wikipedia.org/wiki/China
[Milky Way Galaxy]:https://apod.nasa.gov/apod/ap080713.html
[surprisingly]:https://ccanimalclinic.com/wp-content/uploads/2018/10/surprised-cat-1-resized.jpg
[airglow bands]:https://apod.nasa.gov/apod/ap170221.html

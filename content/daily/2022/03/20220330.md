---
title: 動畫：奇怪 ê 電波箍仔
date: 2022-03-30
publishdate: 2022-03-30T11:45:00+0800
tags: [奇怪 ê 電波箍仔, ORC-1, ORCs, ORC, 頻率, SKA 探路者, 電波陣列望遠鏡, 烏洞合併, 震波, SKA 望遠鏡, MeerKAT 電波陣列望遠鏡, MeerKAT, SKA, 星系]
hero: https://www.youtube.com/watch?v=m8qvOpcDt1o
summary: 若是有一个逐家攏看袂著 ê 宇宙之謎，毋知你會按怎叫？像這个奇怪 ê 電波箍仔，伊 ê 簡稱是 ORCs。
---

{{% apod %}}

- 原始文章：[Animation: Odd Radio Circles](https://apod.nasa.gov/apod/ap220330.html)
- 影片來源：插圖：[Sam Moorfield](https://sammoorfield.com/); 觀測資料：[CSIRO](https://www.csiro.au/), [HST](https://hubblesite.org/) ([HUDF](https://esahubble.org/images/heic0611b/)), [ESA](https://www.esa.int/), [NASA](https://www.nasa.gov/);
影像：[J. English](https://jayannecosmoscanvas.wordpress.com/) ([U. Manitoba](https://sci.umanitoba.ca/physics-astronomy/)), [EMU](http://emu-survey.org/), [MeerKAT](https://www.sarao.ac.za/science/meerkat/about-meerkat/), [DES](https://www.darkenergysurvey.org/collaboration-and-sponsors/) ([CTIO](https://noirlab.edu/public/programs/ctio/)); 文字：[Jayanne English](http://www2.physics.umanitoba.ca/u/english/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 動畫：奇怪 ê 電波箍仔
若是有一个逐家攏看袂著 ê 宇宙之謎，毋知你會按怎叫？
像這个 [奇怪 ê 電波箍仔][Odd Radio Circle]，伊 ê 簡稱是 ORCs。
ORC-1 代表 5 个神祕天體，in 干焦會當 tī [電波頻率][radio frequencies] 看會著。
這是 2019 年 用 [澳洲][Australia] 新 ê SKA 探路者 電波陣列望遠鏡觀測 ê 時陣，[無意中發現 ê][serendipitously discovered]。
影片內底上尾彼張影像，是 2021 年 [南非][South Africa] [MeerKAT][MeerKAT] 電波陣列望遠鏡 ê 觀測資料。
按呢咱 to̍h 會當看著閣較清楚 ê 細節。
電波觀測資料是青色 ê，to̍h 疊 tī [暗能量巡天計畫][Dark Energy Survey] ê 光學/[紅外線][IR] 觀測影像 面頂。
這个 ùi 動畫藝術家生出來 ê 插圖，才拄 kā [ORC][ORC 1] 起源 ê 其中一个概念舞予清楚。
Tī 星系中心，若是有兩个 超大質量[烏洞合併][black holes merge]，in 發--出 ê [震波][shockwave] to̍h 會產生電波輻射 ê 箍仔。
[這个箍仔][These] 會愈來愈大，大到 kā 影片畫面攏櫼滿矣！
Kā 這支影片 [搝][zooms] 較遠來看，按呢咱 to̍h 會當追蹤 [ORC][ORC 2] 脹大到 100 萬 [光年][light-year] 闊 ê 狀況。
好咧佳哉，[SKA 望遠鏡][Square Kilometer Array] 會當 kā 咱鬥量 這个電波箍仔 kah 其他有可能 ê 科學現象。


## [POJ] Tōng-ōe: Kî-koài ê Tiān-pho-kho͘-á
Nā-sī ū chi̍t-ê ta̍k-ke lóng khòaⁿ-bōe-tio̍h ê ú-tiū chi bê, m̄-chai lí ē án-ná kiò?
Chhiūⁿ chit-ê kî-koài ê tiān-pho-kho͘-á, i ê kán-chheng sī ORCs.
ORC-1 tāi-piáu 5 ê sîn-pì thian-thé, in kan-na ē-tàng tī tiān-pho pîn-lu̍t khòaⁿ-ē-tio̍h.
Che sī 2019 nî iōng Ò-chiu sin ê SKA Thàm-lō͘-chiá Tiān-pho-tīn-lia̍t bōng-oán-kiàⁿ koan-chhek ê sî-chūn, bô-ì-tiong hoat-hiān ê.
Iáⁿ-phìⁿ lāi-té siōng-bóe hit-tiuⁿ iáⁿ-siōng, sī 2021 nî Lâm-hui MeerKAT Tiān-pho-tīn-lia̍t bōng-oán-kiàⁿ ê koan-chhek chu-liāu.
Án-ne lán to̍h ē-tàng khòaⁿ-tio̍h koh-khah chheng-chhó͘ ê sè-chiat.
Tiān-pho koan-chhek chu-liāu sī chhiⁿ-sek ê, to̍h tha̍h tī Àm-lêng-liōng Sûn-thian-kè-ōe ê kng-ha̍k/âng-gōa-sòaⁿ koan-chhek iáⁿ-siōng bīn-téng.
Chit-ê ùi tōng-ōe gē-su̍t-ka siⁿ-chhut-lâi ê chhah-tô͘, chiah tú kā ORC khí-goân ê kî-tiong chi̍t-ê khài-liām bú hō͘ chheng-chhó͘.
Tī seng-hē tiong-sim, nā-sī ū nn̄g-ê chhiau-tōa-chit-liōng o͘-tōng ha̍p-pèng, in hoat--chhut ê chìn-pho to̍h ē sán-seng tiān-pho-hok-siā ê kho͘-á.
Chit-ê kho͘-á ē lú-lâi lú-tōa, tōa kàu kā iáⁿ-phìⁿ ōe-bīn lóng chiⁿ móa ah!
Kā chi̍t-ki iáⁿ-phìⁿ giú khah hn̄g lâi khòaⁿ, án-ne lán to̍h ē-tàng tui-chong ORC tiùⁿ-tōa kàu 100 bān kng-nî khoah ê chōng-hóng.
Hó-lí-ka-chài, SKA bōng-oán-kiàⁿ ē-tàng kā lán tàu niû chit-ê tiān-pho-kho͘-á kah kî-tha ū khó-lêng ê kho-ha̍k hiān-siōng.

## [KIP] Tōng-uē: Kî-kuài ê Tiān-pho-khoo-á
Nā-sī ū tsi̍t-ê ta̍k-ke lóng khuànn-buē-tio̍h ê ú-tiū tsi bê, m̄-tsai lí ē án-ná kiò?
Tshiūnn tsit-ê kî-kuài ê tiān-pho-khoo-á, i ê kán-tshing sī ORCs.
ORC-1 tāi-piáu 5 ê sîn-pì thian-thé, in kan-na ē-tàng tī tiān-pho pîn-lu̍t khuànn-ē-tio̍h.
Tse sī 2019 nî iōng Ò-tsiu sin ê SKA Thàm-lōo-tsiá Tiān-pho-tīn-lia̍t bōng-uán-kiànn kuan-tshik ê sî-tsūn, bô-ì-tiong huat-hiān ê.
Iánn-phìnn lāi-té siōng-bué hit-tiunn iánn-siōng, sī 2021 nî Lâm-hui MeerKAT Tiān-pho-tīn-lia̍t bōng-uán-kiànn ê kuan-tshik tsu-liāu.
Án-ne lán to̍h ē-tàng khuànn-tio̍h koh-khah tshing-tshóo ê sè-tsiat.
Tiān-pho kuan-tshik tsu-liāu sī tshinn-sik ê, to̍h tha̍h tī Àm-lîng-liōng Sûn-thian-kè-uē ê kng-ha̍k/âng-guā-suànn kuan-tshik iánn-siōng bīn-tíng.
Tsit-ê uì tōng-uē gē-su̍t-ka sinn-tshut-lâi ê tshah-tôo, tsiah tú kā ORC khí-guân ê kî-tiong tsi̍t-ê khài-liām bú hōo tshing-tshóo.
Tī sing-hē tiong-sim, nā-sī ū nn̄g-ê tshiau-tuā-tsit-liōng oo-tōng ha̍p-pìng, in huat--tshut ê tsìn-pho to̍h ē sán-sing tiān-pho-hok-siā ê khoo-á.
Tsit-ê khoo-á ē lú-lâi lú-tuā, tuā kàu kā iánn-phìnn uē-bīn lóng tsinn muá ah!
Kā tsi̍t-ki iánn-phìnn giú khah hn̄g lâi khuànn, án-ne lán to̍h ē-tàng tui-tsong ORC tiùnn-tuā kàu 100 bān kng-nî khuah ê tsōng-hóng.
Hó-lí-ka-tsài, SKA bōng-uán-kiànn ē-tàng kā lán tàu niû tsit-ê tiān-pho-khoo-á kah kî-tha ū khó-lîng ê kho-ha̍k hiān-siōng.

## [English] Animation: Odd Radio Circles
What do you call a cosmic puzzle that no one expected to see?
In this case, [Odd Radio Circle][Odd Radio Circle]s, aka ORCs.
ORC-1 typifies the enigmatic five objects, only visible at [radio frequencies][radio frequencies], that were [serendipitously discovered][serendipitously discovered] in 2019 using the new [Australia][Australia]n [SKA Pathfinder][Australia]n_Square_Kilometre_Array_Pathfinder) radio array.
The final image in the featured video uses 2021 data from the [South Africa][South Africa]n [MeerKAT][MeerKAT] array to reveal more detail.
The radio data, assigned turquoise colors, are combined with a [Dark Energy Survey][Dark Energy Survey] optical/[IR][IR] map.
The animated artist's illustration explores just one idea about the [ORC][ORC 1]s' origins.
If two supermassive [black holes merge][black holes merge] in the center of a galaxy, the associated [shockwave][shockwave]s could generate rings of radio radiation.
[These][These] grow to fill the video frame.
The video [zooms][zooms] out so the expansion the [ORC][ORC 2] can be tracked until it is about a million [light-year][light-year]s across.
Fortunately, the up-coming [Square Kilometer Array][Square Kilometer Array] can help test this and other promising scenarios.

## 詞彙學習（漢羅/POJ/KIP/華文/English）
- 【奇怪 ê 電波箍仔】Kî-koài ê Tiān-pho-kho͘-á/Kî-koài ê Tiān-pho-kho͘-á/奇怪電波圓環/Odd Radio Circles (ORCs)
- 【頻率】pîn-lu̍t/pîn-lu̍t/頻率/frequency
- 【SKA 探路者】SKA Thàm-lō͘-chiá/SKA Thàm-lōo-tsiá/平方千米陣探路者/Square Kilometer Array (SKA) Pathfinder
- 【電波陣列望遠鏡】tiān-pho tīn-lia̍t bōng-oán-kiàⁿ/tiān-pho tīn-lia̍t bōng-uán-kiànn/電波陣列望遠鏡/radio array
- 【暗能量巡天計畫】Àm-lêng-liōng Sûn-thian kè-ōe/Àm-lîng-liōng Sûn-thian kè-uē/暗能量巡天計畫/Dark Energy Survey
- 【烏洞合併】O͘-tōng ha̍p-pèng/Oo-tōng ha̍p-pìng/黑洞合併/black holes merge
- 【震波】chìn-pho/tsìn-pho/震波/shockwave
- 【ORC-1】ORC-it/ORC-it/ORC-1/ORC-1
- 【2019 年】jī-khòng-i̍t-kiú nî/jī-khòng-i̍t-kiú nî/2019 年/in 2019
- 【2021 年】jī-khòng-jī-it nî/jī-khòng-jī-it nî/2021 年/in 2021
- 【星系】seng-hē/sing-hē/星系/galaxy

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[Odd Radio Circle]:https://en.wikipedia.org/wiki/Odd_radio_circle
[radio frequencies]:https://science.nasa.gov/ems/05_radiowaves
[serendipitously discovered]:https://ui.adsabs.harvard.edu/abs/2021PASA...38....3N/abstract
[Australia]:https://en.wikipedia.org/wiki/Australia
[SKA Pathfinder]:https://en.wikipedia.org/wiki/Australian_Square_Kilometre_Array_Pathfinder
[South Africa]:https://en.wikipedia.org/wiki/South_Africa
[MeerKAT]:https://www.sarao.ac.za/science/meerkat/
[Dark Energy Survey]:https://www.darkenergysurvey.org/the-des-project/overview/
[IR]:https://science.nasa.gov/ems/07_infraredwaves
[ORC 1]:https://www.syfy.com/syfy-wire/not-aliens-but-orcs-what-are-these-mysterious-giant-radio-rings-in-the-sky
[black holes merge]:https://apod.nasa.gov/apod/ap190414.html
[shockwave]:https://apod.nasa.gov/apod/ap110925.html
[These]:https://theconversation.com/odd-radio-circles-that-baffled-astronomers-are-likely-explosions-from-distant-galaxies-178290
[zooms]:https://www.rover.com/blog/wp-content/uploads/2019/07/51nbKlz5ssL.jpg
[ORC 2]:https://youtu.be/fTT3VE61jN8
[light-year]:https://spaceplace.nasa.gov/light-year/en/
[Square Kilometer Array]:https://www.skatelescope.org/history-of-the-skaproject/

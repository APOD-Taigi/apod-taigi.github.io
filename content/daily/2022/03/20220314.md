---
title: 鴟鴞星雲 內底 ê 恆星形成活動
date: 2022-03-14
publishdate: 2022-03-14T11:45:00+0800
tags: [鴟鴞星雲, EGGs, 蒸發氣體球, 水素, 雲柱, 恆星形成, 重力崩塌, 哈伯太空望遠鏡, 超新星]
hero: https://apod.nasa.gov/apod/image/2203/Pillars_HstBibillo_1097.jpg
summary: 恆星是 ùi 佗位生出來 ê？有一个恆星形成區叫做「EGGs」，to̍h tī 鴟鴞星雲 (M16) ê 氣體 kah 塗粉 組成 ê 大型雲柱 尾溜遐。
categories: [podcast]
vocals: [阿錕]
---

{{% apod %}}

- 原始文章：[Star Formation in the Eagle Nebula](https://apod.nasa.gov/apod/ap220314.html)
- 影像來源：[NASA](https://www.nasa.gov/), [ESA](https://www.esa.int/), [Hubble](https://www.nasa.gov/mission_pages/hubble/main/index.html); 資料處理 kah 版權：[Ignacio Diaz Bobillo](http://www.pampaskies.com/gallery3/index.php) & [Diego Gravinese](mailto:diegogravinese@gmail.com)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl1tj01zn09ln01toawox6ilt" >}}

## [漢羅] 鴟鴞星雲 內底 ê 恆星形成活動
恆星是 ùi 佗位生出來 ê？
有一个恆星形成區叫做「EGGs」，to̍h tī [鴟鴞星雲][Eagle Nebula] (M16) ê 氣體 kah [塗粉][dust] 組成 ê [大型雲柱][giant pillar] [尾溜][the end] 遐。
EGGs to̍h 是「[蒸發氣體球][evaporating gaseous globules]」ê 縮寫，遐是 [水素][hydrogen] 分子氣體足厚 ê 所在。
這款氣體球一丸一丸，煞落來會產生重力崩塌，[形成恆星][form stars]。
Ùi 新恆星上高溫上光 ê 所在發出來 ê 光，kā 雲柱 尾溜 加溫，予氣體 kah 塗粉蒸發，咱才有法度看著閣較濟 [EGGs][EGGs] kah 少年恆星。
[這張相片][featured picture] 是 2014 年彼陣，踅地球 ê [哈伯太空望遠鏡][Hubble Space Telescope] 用 超過 30 點鐘久 ê 感光時間翕好了後，才閣予 [阿根廷][Argentina] 一个足有經驗 ê 志願者，用現代 ê 軟體，經過數位處理 ê 結果。
進前 ê [超新星][supernova] 若是無 kā 會產生恆星 ê 雲柱破壞了了，等新 ê 恆星生出來了後，嘛是會 tī 紲落來 10 萬年左右 ê 時間 kā 這寡雲柱沓沓仔 [破壞][destroy] 了了。

## [POJ] Ba̍h-hio̍h seng-hûn lāi-té ê Hêng-chhiⁿ hêng-sêng oa̍h-tāng
Hêng-chhiⁿ sī ùi tó-ūi seⁿ--chhut-lâi ê?
Ū chi̍t-ê hêng-chhiⁿ hêng-sêng-khu kiò-chò "EGGs", to̍h tī Ba̍h-hio̍h seng-hûn (M16) ê khì-thé kah thô͘-hún cho͘-sêng ê tōa-hêng hûn-thiāu bóe-liu hiah.
EGGs to̍h sī "Cheng-hoat Khì-thé-kiû" ê sok-siá, hiah sī chúi-sò͘ hun-chú khì-thé chiok kāu ê só͘-chāi.
Chit-khoán khì-thé-kiú chi̍t-oân chi̍t-oân, soa̍h-lo̍h-lâi ē sán-seng tiōng-le̍k pang-lap, hêng-sêng hêng-chhiⁿ.
Ùi sin hêng-chhiⁿ siōng ko-un siōng kng ê só͘-chāi hoat--chhut-lâi ê kng, kā hûn-thiāu bóe-liu ka-un, hō͘ khì-thé kah thô͘-hún cheng-hoat, lán chiah-ū hoat-tō͘ khòaⁿ-tio̍h koh khah chōe EGGs kah siàu-liân hêng-chhiⁿ.
Chit-tiuⁿ siòng-phìⁿ sī 2014 nî hit-chūn, se̍h Tē-kiû ê Ha-peh Thài-khong Bōng-oán-kiàⁿ iōng chhiau-kòe 30 tiám-cheng kú ê kám-kng sî-kan hip hó liáu-āu, chiah koh hō͘ A-kun-têng chi̍t-ê chiok ū keng-giām ê chì-goān-chiá, iōng hiān-tāi ê nńg-thé, kéng-kòe só͘-ūi chhú-lí ê kiat-kó.
Chìn-chêng ê chhiau-sin-seng nā-sī bô kā ē sán-seng hêng-chhiⁿ ê hûn-thiāu phò-hoāi liáu-liáu, tán sin ê hêng-chhiⁿ seⁿ--chhut-lâi liáu-āu, mā sī ē tī sòa--lo̍h-lâi 10 bān nî chó-iū ê sî-kan kā chit-kóa hûn-thiāu tau̍h-tau̍h-á phò-hoāi liáu-liáu.


## [KIP] Ba̍h-hio̍h sing-hûn lāi-té ê Hîng-tshinn hîng-sîng ua̍h-tāng
Hîng-tshinn sī uì tó-uī senn--tshut-lâi ê?
Ū tsi̍t-ê hîng-tshinn hîng-sîng-khu kiò-tsò "EGGs", to̍h tī Ba̍h-hio̍h sing-hûn (M6) ê khì-thé kah thôo-hún tsoo-sîng ê tuā-hîng hûn-thiāu bué-liu hiah.
EGGs to̍h sī "Tsing-huat Khì-thé-kiû" ê sok-siá, hiah sī tsuí-sòo hun-tsú khì-thé tsiok kāu ê sóo-tsāi.
Tsit-khuán khì-thé-kiú tsi̍t-uân tsi̍t-uân, sua̍h-lo̍h-lâi ē sán-sing tiōng-li̍k pang-lap, hîng-sîng hîng-tshinn.
Uì sin hîng-tshinn siōng ko-un siōng kng ê sóo-tsāi huat--tshut-lâi ê kng, kā hûn-thiāu bué-liu ka-un, hōo khì-thé kah thôo-hún tsing-huat, lán tsiah-ū huat-tōo khuànn-tio̍h koh khah tsuē EGGs kah siàu-liân hîng-tshinn.
Tsit-tiunn siòng-phìnn sī 2014 nî hit-tsūn, se̍h Tē-kiû ê Ha-peh Thài-khong Bōng-uán-kiànn iōng tshiau-kuè 30 tiám-tsing kú ê kám-kng sî-kan hip hó liáu-āu, tsiah koh hōo A-kun-tîng tsi̍t-ê tsiok ū king-giām ê tsì-guān-tsiá, iōng hiān-tāi ê nńg-thé, kíng-kuè sóo-uī tshú-lí ê kiat-kó.
Tsìn-tsîng ê tshiau-sin-sing nā-sī bô kā ē sán-sing hîng-tshinn ê hûn-thiāu phò-huāi liáu-liáu, tán sin ê hîng-tshinn senn--tshut-lâi liáu-āu, mā sī ē tī suà--lo̍h-lâi 10 bān nî tsó-iū ê sî-kan kā tsit-kuá hûn-thiāu ta̍uh-ta̍uh-á phò-huāi liáu-liáu.

## [English] Star Formation in the Eagle Nebula
Where do stars form?
One place, star forming regions known as "EGGs", are being uncovered at [the end][the end] of this [giant pillar][giant pillar] of gas and [dust][dust] in the [Eagle Nebula][Eagle Nebula] (M16).
Short for [evaporating gaseous globules][evaporating gaseous globules], EGGs are dense regions of mostly molecular [hydrogen][hydrogen] gas that fragment and gravitationally collapse to [form stars][form stars].
Light from the hottest and brightest of these new stars heats the end of [the pillar][the pillar] and causes further evaporation of gas and dust -- revealing yet more [EGGs][EGGs] and more young stars.
This [featured picture][featured picture] was created from exposures spanning over 30 hours with the Earth-orbiting [Hubble Space Telescope][Hubble Space Telescope] in 2014, and digitally processed with modern software by experienced volunteers in [Argentina][Argentina].
Newborn stars will gradually [destroy][destroy] their birth pillars over the next 100,000 years or so -- if a [supernova][supernova] doesn't destroy them first.

## 詞彙學習

|漢羅|POJ|KIP|華語|English|
|-|-|-|-|-|
|鴟鴞星雲|Ba̍h-hio̍h-seng-hûn|Ba̍h-hio̍h-sing-hûn|老鷹星雲|Eagle Nebula|
|恆星形成|hêng-chhiⁿ hêng-sêng|hîng-tshinn hîng-sîng|恆星形成|star formation|
|EGGs|Cheng-hoat Khì-thé-kiû|Tsing-huat Khì-thé-kiû|蒸發氣體球|evaporating gaseous globules|
|M16|M cha̍p-la̍k|M tsa̍p-la̍k|M16|M16|
|水素|chúi-sò͘|tsuí-sòo|氫|hydrogen|
|阿根廷|A-kun-têng|A-kun-tîng|阿根廷|Argentina|
|志願者|chì-goān-chiá|tsì-guān-tsiá|志願者|volunteers|
|雲柱|hûn-thiāu|hûn-thiāu|雲柱|pillar|
|重力崩塌|tiōng-le̍k pang-lap|tiōng-li̍k pang-lap|重力塌縮|gravitationally collapse|
|超新星|chhiau-sin-seng|tshiau-sin-sing|超新星|supernova|
|哈伯太空望遠鏡|Ha-peh Thài-khong Bōng-oán-kiàⁿ|Ha-peh Thài-khong Bōng-uán-kiànn|哈伯太空望遠鏡|Hubble Space Telescope|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply


[the end]:https://apod.nasa.gov/apod/ap061022.html
[giant pillar]:https://apod.nasa.gov/apod/ap201206.html
[dust]:https://astronomy.swin.edu.au/cosmos/d/Dust+Grain
[Eagle Nebula]:https://apod.nasa.gov/apod/ap201228.html
[evaporating gaseous globules]:https://en.wikipedia.org/wiki/Evaporating_gaseous_globule
[hydrogen]:https://periodic.lanl.gov/1.shtml
[form stars]:https://science.nasa.gov/astrophysics/focus-areas/how-do-stars-form-and-evolve
[the pillar]:https://www.nasa.gov/image-feature/goddard/pillars-of-creation-revealed-in-3-d
[EGGs]:https://hubblesite.org/contents/media/images/1995/44/352-Image.html
[featured picture]:http://www.pampaskies.com/gallery3/Hubble-Palette-Images/Pillars_HST_data_final_small
[Hubble Space Telescope]:https://www.nasa.gov/mission_pages/hubble/about
[Argentina]:https://en.wikipedia.org/wiki/Argentina
[destroy]:https://media.istockphoto.com/photos/funny-dog-made-a-mess-in-the-room-playful-puppy-french-bulldog-picture-id686918844
[supernova]:https://www.youtube.com/watch?v=aysiMbgml5g

---
title: Medusa 星雲
date: 2022-03-25
publishdate: 2022-03-25T11:45:00+0800
tags: [Medusa 星雲, Abell 21, 行星形星雲, 低質量恆星, 紅巨星, 白矮星, 紫外光, 輻射, 雙生仔座]
hero: https://apod.nasa.gov/apod/image/2203/Medusa_Nebula_141_x_180s.jpg
summary: 這个發光氣體看起來敢若是咧辮頭鬃，嘛親像是蛇紋，所以這个星雲才會提著一个有名 ê 名稱，號做 Medusa 星雲。
categories: [podcast]
vocals: [阿錕]
---

{{% apod %}}

- 原始文章：[The Medusa Nebula](https://apod.nasa.gov/apod/ap220325.html)
- 影像來源 kah [版權][copyright]：[Damien Cannane](https://www.astrobin.com/users/Damien.Cannane/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl222hlxr0ssw01w8fknf2l6x" >}}

## [漢羅] Medusa 星雲
這个發光氣體看起來敢若是咧辮頭鬃，嘛親像是蛇紋，所以這个星雲才會提著一个有名 ê 名稱，號做 Medusa 星雲。
Medusa 星雲嘛叫做 Abell 21，伊是一个較老 ê [行星形星雲][planetary nebula]，離咱有 1500 光年遠，tī 雙生仔座遐。
這个星雲 kah [神話][mythological] 內底 ê 名仝款，攏有一个戲劇性 ê 變化。
若是看著 [行星形星雲][planetary nebula] 這个階段，to̍h 代表伊本底是 像太陽這款低質量恆星，而且伊已經 [演化][the evolution] 到上尾 ê 坎站矣。
伊進前猶是 [紅巨星][red giants]，這馬已經變做高溫 ê 白矮星，而且當咧 kā 伊 ê 外殼擲--出去。
高溫恆星 ê 紫外光 [輻射][radiation] 會提供能量，驅動星雲發光。
Medusa 星雲 leh 演化 ê 彼粒恆星，是有較暗。
伊 to̍h tī 發光 ê 月眉形氣體 ê 中央附近遐。
Tī [這幅深空望遠鏡影像][this deep telescopic view] 內底，閣有一寡較暗 ê 雲絲 湠 tùi 較光 ê 月眉形氣體 ê 倒爿頂懸去。
咱估計 Medusa 星雲 應該是有 [4 光年闊][4 light-years across]。

## [POJ] Medusa Seng-hûn
Chit-ê hoat-kng khì-thé khòaⁿ-khí-lâi ká-ná sī leh pīⁿ thâu-chang, mā chhiⁿ-chhiūⁿ sī chôa-bûn, só͘-í chit-ê seng-hûn chiah ē the̍h-tio̍h chi̍t-ê ū-miâ ê miâ-chheng, hō chò Medusa seng-hûn.
Medusa seng-hûn mā kiò-chò Abell 21, i sī chi̍t-ê khah lāu ê kiâⁿ-chhiⁿ-hêng seng-hûn, lî lán ū 1500 kng-nî hn̄g, tī Siang-siⁿ-á-chō hiah.
Chit-ê seng-hûn kah sîn-ōe lāi-té ê miâ kāng-khoán, lóng ū chi̍t-ê hì-kio̍k-sèng ê piàn-hòa.
Nā-sī khòaⁿ-tio̍h kiâⁿ-chhiⁿ-hêng seng-hûn chi̍t-ê kai-tōaⁿ, to̍h tāi-piáu i pún-tē sī chhiūⁿ Thài-iông chit-khoán kē-chit-liōng hêng-chhiⁿ, jī-cha̍p í-keng ián-hòa kàu siōng-bóe ê khám-chām ah.
I chìn-chêng iáu-sī âng-kū-chhiⁿ, chit-má í-keng piàn-chò ko-un ê pe̍h-é-chhiⁿ, jî-chhiáⁿ tng-leh kā i ê gōa-khak tàn--chhut-khì.
Ko-un hêng-chhiⁿ ê chí-gōa-kng hok-siā ē the̍h-kiong lêng-liōng, khu-tōng seng-hûn hoat-kng.
Medusa seng-hûn leh ián-hòa ê hit-lia̍p hêng-chhiⁿ, sī ū khah àm.
I to̍h tī hoat-kng ê goe̍h-bâi-hêng khì-thé ê tiong-ng hū-kīn hiah.
Tī chit-pak chhim-khong bōng-oán-kiàⁿ iáⁿ-siōng lāi-té, koh ū chi̍t-kóa khah àm ê hûn-si thòaⁿ tùi khah kng ê goe̍h-bâi-hêng khì-thé ê tò-pêng téng-koân khì.
Lán kó͘-kè Medusa seng-hûn èng-kai sī ū 4 kng-nî khoah.

## [KIP] Medusa Sing-hûn
Tsit-ê huat-kng khì-thé khuànn-khí-lâi ká-ná sī leh pīnn thâu-tsang, mā tshinn-tshiūnn sī tsuâ-bûn, sóo-í tsit-ê sing-hûn tsiah ē the̍h-tio̍h tsi̍t-ê ū-miâ ê miâ-tshing, hō tsò Medusa sing-hûn.
Medusa sing-hûn mā kiò-tsò Abell 21, i sī tsi̍t-ê khah lāu ê kiânn-tshinn-hîng sing-hûn, lî lán ū 1500 kng-nî hn̄g, tī Siang-sinn-á-tsō hiah.
Tsit-ê sing-hûn kah sîn-uē lāi-té ê miâ kāng-khuán, lóng ū tsi̍t-ê hì-kio̍k-sìng ê piàn-huà.
Nā-sī khuànn-tio̍h kiânn-tshinn-hîng sing-hûn tsi̍t-ê kai-tuānn, to̍h tāi-piáu i pún-tē sī tshiūnn Thài-iông tsit-khuán kē-tsit-liōng hîng-tshinn, jī-tsa̍p í-king ián-huà kàu siōng-bué ê khám-tsām ah.
I tsìn-tsîng iáu-sī âng-kū-tshinn, tsit-má í-king piàn-tsò ko-un ê pe̍h-é-tshinn, jî-tshiánn tng-leh kā i ê guā-khak tàn--tshut-khì.
Ko-un hîng-tshinn ê tsí-guā-kng hok-siā ē the̍h-kiong lîng-liōng, khu-tōng sing-hûn huat-kng.
Medusa sing-hûn leh ián-huà ê hit-lia̍p hîng-tshinn, sī ū khah àm.
I to̍h tī huat-kng ê gue̍h-bâi-hîng khì-thé ê tiong-ng hū-kīn hiah.
Tī tsit-pak tshim-khong bōng-uán-kiànn iánn-siōng lāi-té, koh ū tsi̍t-kuá khah àm ê hûn-si thuànn tuì khah kng ê gue̍h-bâi-hîng khì-thé ê tò-pîng tíng-kuân khì.
Lán kóo-kè Medusa sing-hûn ìng-kai sī ū 4 kng-nî khuah.

## [English] The Medusa Nebula
Braided and serpentine filaments of glowing gas suggest this nebula's popular name, The Medusa Nebula.
Also known as Abell 21, this Medusa is an old [planetary nebula][planetary nebula] some 1,500 light-years away in the constellation Gemini.
Like its [mythological][mythological] namesake, the nebula is associated with a dramatic transformation.
The [planetary nebula][planetary nebula] phase represents a final stage in [the evolution][the evolution] of low mass stars like the sun as they transform themselves from [red giants][red giants] to hot white dwarf stars and in the process shrug off their outer layers.
Ultraviolet [radiation][radiation] from the hot star powers the nebular glow.
The Medusa's transforming star is the faint one near the center of the overall bright crescent shape.
In [this deep telescopic view][this deep telescopic view], fainter filaments clearly extend above and left of the bright crescent region.
The Medusa Nebula is estimated to be over [4 light-years across][4 light-years across].

## 詞彙學習（台語漢字/POJ/KIP/華語漢字/English）
- 【Medusa 星雲】Medusa seng-hûn/Medusa sing-hûn/美杜莎星雲/the Medusa Nebula
- 【Abell 21】Abell jī-it/Abell jī-it/Abell 21/Abell 21
- 【行星形星雲】kiâⁿ-chhiⁿ-hêng seng-hûn/kiânn-tshinn-hîng sing-hûn/行星狀星雲/planetary nebula
- 【低質量恆星】kē-chit-liōng hêng-chhiⁿ/kē tsit-liōng hîng-tshinn/低質量恆星/low mass star
- 【紅巨星】âng-kū-chhiⁿ/âng-kū-tshinn/紅巨星/red giant
- 【白矮星】pe̍h-é-chhiⁿ/pe̍h-é-tshinn/白矮星/white dwarf star
- 【紫外光】chí-gōa-kng/tsí-guā-kng/紫外光/ultraviolet
- 【輻射】hok-siā/hok-siā/輻射/radiation
- 【雙生仔座】Siang-siⁿ-á-chō/Siang-sinn-á-tsō/雙子座/Gemini
- 【1500 光年】chi̍t-chheng-gō͘-pah kng-nî/tsi̍t-tshing-gōo-pah kng-nî/1500 光年/1500 light-years

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[planetary nebula]:https://www.messier.seds.org/planetar.html
[mythological]:http://en.wikipedia.org/wiki/Medusa
[planetary nebula]:http://www.noao.edu/jacoby/pn_gallery.html
[the evolution]:http://casswww.ucsd.edu/public/tutorial/StevI.html
[red giants]:http://en.wikipedia.org/wiki/Red_giant
[radiation]:http://hyperphysics.phy-astr.gsu.edu/hbase/ems1.html
[this deep telescopic view]:https://www.astrobin.com/xbzfd8/
[4 light-years across]:https://www.nasa.gov/content/discoveries-hubbles-nebulae

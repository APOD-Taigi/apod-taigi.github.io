---
title: Hubble 太空望遠鏡翕 ê 氣波星雲
date: 2022-03-23
publishdate: 2022-03-23T11:45:00+0800
tags: [Hubble 太空望遠鏡, 氣波星雲, NGC 7635, 星雲複合體, O-型恆星, 恆星風, 輻射]
hero: https://apod.nasa.gov/apod/image/2203/Bubble_HubbleOzsarac_960.jpg
summary: 大質量恆星會歕出氣波。這張相片內底 ê NGC 7635 可能是所有恆星氣波上有名 ê。伊 to̍h 叫做 氣波星雲。
categories: [podcast]
vocals: [阿錕]
---

{{% apod %}}

- 原始文章：[The Bubble Nebula from Hubble](https://apod.nasa.gov/apod/ap220323.html)
- 影像來源：[NASA](https://www.nasa.gov/), [ESA](https://www.esa.int/), [Hubble](https://www.nasa.gov/mission_pages/hubble/main/index.html); 資料處理 kah 版權：[Mehmet Hakan Özsaraç](https://www.mhozsarac.com/ozgecmis)
- 生日快樂：[APOD tī 你生日彼工 ê 相片是佗一張？](https://apod.nasa.gov/apod/calendar/allyears.html) (自 1995 開始)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl1uyrjnv03sm01w6cu0w1326" >}}

## [漢羅] Hubble 太空望遠鏡翕 ê 氣波星雲
大質量恆星會歕出氣波。
這張相片內底 ê NGC 7635 可能是所有恆星氣波內底上有名 ê。
伊 to̍h 叫做 [氣波星雲][The Bubble Nebula]。
雖罔講伊看起來足幼秀 ê，毋閣這个 [氣波][bubble] ê 直徑有 7 光年遐爾長，表示講這經過一个足暴力 ê 過程。
[氣波][the Bubble] 中心 ê 倒爿面頂，是一粒 [O-型恆星][O-type star]。
伊 ê 光度是比咱 ê 太陽閣較光幾若十萬倍，伊 ê 質量是比咱 ê 太陽 閣較大 45 倍。
這粒恆星發出足猛 ê [恆星風][stellar wind] kah 足強 ê 輻射，kā [邊仔][in a surrounding t] 厚-tut-tut ê [分子雲][molecular cloud] 歕出這个 [發光 ê 氣波結構][structure of glowing gas]。
這个 [趣味][intriguing] ê 氣波星雲 kah 伊邊仔 ê 星雲複合體，離咱有 7100 [光年][light-years] 遠，in to̍h tī [仙后座][Cassiopeia] 遐。
[這張清楚、迷人][This sharp, tantalizing view] ê [宇宙氣波][cosmic bubble] 景色，是 kā 進前提著 ê [Hubble 太空望遠鏡 ê 影像資料][Hubble Space Telescope image data] 重新處理合成 ê。

## [POJ] Hubble Thài-khong-bōng-oán-kiàⁿ hip ê Khì-pho-seng-hûn
Tōa chit-liōng hêng-chhiⁿ ē pûn-chhut khí-pho.
Chit-tiuⁿ siòng-phìⁿ lāi-té ê NGC 7635 khó-lêng sī só͘-ū hêng-chhiⁿ khí-pho lāi-té siōng ū-miâ ê.
I to̍h kiò-chò Khì-pho-seng-hûn.
Sui-bóng-kóng i khòaⁿ--khí-lâi chiok iù-siù ê, m̄-koh chi̍t-ê khí-pho ê ti̍t-kèng ū 7 kng-nî hiah-nī tn̂g, piáu-sī kóng che kéng-kòe chi̍t-ê chiok po̍k-le̍k ê kòe-têng.
Khì-pho tiong-sim ê tò-pêng bīn-téng, sī chi̍t-lia̍p O-hêng hêng-chhiⁿ.
I ê kng-tō͘ sī pí lán ê Thài-iông koh-khah kng kúi-ā cha̍p-bān pōe, i ê chit-liōng sī pí lán ê Thài-iông koh-khah tōa 45 pōe.
Chit-lia̍p hêng-chhiⁿ hoat-chhut chiok mé ê hêng-chhiⁿ-hong kah chiok kiông ê hok-siā, kā piⁿ-á kāu-tut-tut ê hūn-chú-hûn pûn-chhut chit-ê hoat-kng ê khì-pho kiat-kò͘.
Chit-ê chhù-bī ê Khì-pho-seng-hûn kah i piⁿ-á ê seng-hûn ho̍k-ha̍p-thé, lî lán ū 7100 kng-nî hn̄g, in to̍h tī Sian-hiō-chō hiah.
Chit-tiuⁿ chheng-chhó͘, bê-lâng ê ú-tiū khí-pho kéng-sek, sī kā chìn-chêng the̍h-tio̍h ê Hubble Thài-khong-bōng-oán-kiàⁿ ê iáⁿ-siōng chu-liāu tiông-sin chhú-lí ha̍p-sêng ê.


## [KIP] Hubble Thài-khong-bōng-uán-kiànn hip ê Khì-pho-sing-hûn
Tuā tsit-liōng hîng-tshinn ē pûn-tshut khí-pho.
Tsit-tiunn siòng-phìnn lāi-té ê NGC 7635 khó-lîng sī sóo-ū hîng-tshinn khí-pho lāi-té siōng ū-miâ ê.
I to̍h kiò-tsò Khì-pho-sing-hûn.
Sui-bóng-kóng i khuànn--khí-lâi tsiok iù-siù ê, m̄-koh tsi̍t-ê khí-pho ê ti̍t-kìng ū 7 kng-nî hiah-nī tn̂g, piáu-sī kóng tse kíng-kuè tsi̍t-ê tsiok po̍k-li̍k ê kuè-tîng.
Khì-pho tiong-sim ê tò-pîng bīn-tíng, sī tsi̍t-lia̍p O-hîng hîng-tshinn.
I ê kng-tōo sī pí lán ê Thài-iông koh-khah kng kuí-ā tsa̍p-bān puē, i ê tsit-liōng sī pí lán ê Thài-iông koh-khah tuā 45 puē.
Tsit-lia̍p hîng-tshinn huat-tshut tsiok mé ê hîng-tshinn-hong kah tsiok kiông ê hok-siā, kā pinn-á kāu-tut-tut ê hūn-tsú-hûn pûn-tshut tsit-ê huat-kng ê khì-pho kiat-kòo.
Tsit-ê tshù-bī ê Khì-pho-sing-hûn kah i pinn-á ê sing-hûn ho̍k-ha̍p-thé, lî lán ū 7100 kng-nî hn̄g, in to̍h tī Sian-hiō-tsō hiah.
Tsit-tiunn tshing-tshóo, bê-lâng ê ú-tiū khí-pho kíng-sik, sī kā tsìn-tsîng the̍h-tio̍h ê Hubble Thài-khong-bōng-uán-kiànn ê iánn-siōng tsu-liāu tiông-sin tshú-lí ha̍p-sîng ê.

## [English] The Bubble Nebula from Hubble
Massive stars can blow bubbles.
The featured image shows perhaps the most famous of all star-bubbles, NGC 7635, also known simply as [The Bubble Nebula][The Bubble Nebula].
Although it looks delicate, the 7-light-year diameter [bubble][bubble] offers evidence of violent processes at work.
Above and left of [the Bubble][the Bubble]'s center is a hot, [O-type star][O-type star], several hundred thousand times more luminous and some 45-times more massive than the Sun.
A fierce [stellar wind][stellar wind] and intense radiation from that star has blasted out the [structure of glowing gas][structure of glowing gas] against denser material [in a surrounding][in a surrounding e] [molecular cloud][molecular cloud].
The [intriguing][intriguing] Bubble Nebula and associated cloud complex lie a mere 7,100 [light-years][light-years] away toward the boastful constellation [Cassiopeia][Cassiopeia].
[This sharp, tantalizing view][This sharp, tantalizing view] of the [cosmic bubble][cosmic bubble] is a reprocessed composite of previously acquired [Hubble Space Telescope image data][Hubble Space Telescope image data].

## 詞彙學習（台語漢字/POJ/KIP/華語漢字/English）
- 【Hubble 太空望遠鏡】Hubble Thài-khong-bōng-oán-kiàⁿ/Hubble Thài-khong-bōng-uán-kiànn/哈伯太空望遠鏡/Hubble Space Telescope
- 【氣波星雲】Khì-pho-seng-hûn/Khì-pho-sing-hûn/氣波星雲/Bubble Nebula
- 【NGC 7635】NGC chhit-lio̍k-sam-ngó͘/NGC tshit-lio̍k-sam-ngóo/NGC 7635/NGC 7635
- 【O-型恆星】O-hêng hêng-chhiⁿ/O-hîng hîng-tshinn/O-型恆星/O-type star
- 【恆星風】hêng-chhiⁿ-hong/hîng-tshinn-hong/恆星風/stellar wind
- 【輻射】hok-siā/hok-siā/輻射/radiation
- 【星雲複合體】seng-hûn ho̍k-ha̍p-thé/sing-hûn ho̍k-ha̍p-thé/星雲複合體/cloud complex
- 【仙后座】Sian-hiō-chō/Sian-hiō-tsō/仙后座/Cassiopeia
- 【7100 光年】chhit-chheng-chi̍t-pah kng-nî/tshit-tshing-tsi̍t-pah kng-nî/7100 光年/7100 light-years
- 【45 倍】sì-cha̍p-gō͘ pōe/sì-tsa̍p-gōo puē/45 倍/45 times

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[The Bubble Nebula]:https://hubblesite.org/contents/media/images/2016/13/3725-Image.html
[bubble]:https://www.exploratorium.edu/ronh/bubbles/bubbles.html
[the Bubble]:https://ui.adsabs.harvard.edu/abs/2002AJ....124.3313M/abstract
[O-type star]:https://en.wikipedia.org/wiki/O-type_star
[stellar wind]:https://astronomy.swin.edu.au/cosmos/s/stellar+winds
[structure of glowing gas]:https://ui.adsabs.harvard.edu/abs/1995A%26A...295..509C/abstract
[in a surrounding e]:https://apod.nasa.gov/apod/ap210925.html
[in a surrounding t]:https://apod.tw/daily/20210925/
[molecular cloud]:https://en.wikipedia.org/wiki/Molecular_cloud
[intriguing]:https://i.imgur.com/xxPkvxt.jpeg
[light-years]:https://spaceplace.nasa.gov/light-year/en/
[Cassiopeia]:http://www.hawastsoc.org/deepsky/cas/index.html
[This sharp, tantalizing view]:https://www.flickr.com/photos/mhozsarac/51838909434/in/dateposted-public/
[cosmic bubble]:https://apod.nasa.gov/apod/ap170531.html
[Hubble Space Telescope image data]:http://heritage.stsci.edu/2016/13/fast_facts.html

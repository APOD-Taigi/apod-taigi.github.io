---
title: LDN 673：天鷹座 ê 烏暗雲
date: 2022-10-29
publishdate: 2022-10-29T11:45:00+0800
tags: [LDN 673, 天鷹座必巡, 剪影, 牛郎星, 銀河盤, 分子雲, 烏暗雲, 天鷹座烏暗雲複合體, 大角度噴流, 星雲體, RNO 109, Herbig-Haro 天體, HH32, 視野]
hero: https://apod.nasa.gov/apod/fap/image/2210/LDN673_1024.jpg
summary: 天鷹座必巡佇天頂迒過牛郎星附近，伊是 kā 咱密喌喌 ê 銀河盤拆開 ê 烏暗區。
---

{{% apod %}}

- 原始文章：[LDN 673: Dark Clouds in Aquilla](https://apod.nasa.gov/apod/ap221029.html)
- 影像來源 kah [版權][copyright]：Frank Sackenheim, Josef Poepsel, Stefan Binnewies ([Capella Observatory Team](http://www.capella-observatory.com/Contact.htm))
- 台文翻譯：[An-Li Tsai][An-Li Tsai] ([NCU][NCU])

## [漢羅] LDN 673：天鷹座 ê 烏暗雲
天鷹座必巡佇天頂迒過牛郎星附近，伊是 kā 咱密喌喌 ê 銀河盤拆--開 ê [烏暗區][Part of a dark expanse]。
Kah 銀河暗淡 ê [恆星光][starlight] 相比，這个奇怪 ê 剪影其實是厚塗粉 ê 分子雲。
這內底有做恆星 ê 原始材料，才有法度做出數千萬粒 ê 恆星。
所以 [天文學家][astronomers search] 才會踮這个烏暗雲內底，揣看有恆星誕生 ê 線索無。
這个碎糊糊 ê 天鷹座烏暗雲複合體去 hŏng 編做 LDN 673。
[這張望遠鏡特寫][This telescopic close-up] 差不多是比規粒月娘佇天頂看起來 ê 大細閣較大淡薄仔。
佇這个景色內底，咱較看會著--ê，是 kah [少年恆星][with young stars] 有關 ê [高能量大角度噴流][energetic outflows]，這內底嘛包括中央正爿頂懸 較細 ê 紅色星雲體 RNO 109，kah 下底 ê Herbig-Haro 天體 [HH32][HH32]。
這个 [天鷹座][in Aquila] 內底 ê 烏暗雲可能 [看起來有小可仔恐怖][look scary t]，毋過 in 其實離咱有 600 光年遠。
踮這个距離，這个視野差不多有 7 光年闊。

## [POJ] LDN 673: Thian-eng-chō ê O͘-àm-hûn
Thian-eng-chō Pit-sûn tī thiⁿ-téng hāⁿ kòe Gû-nn̂g-chhiⁿ hū-kīn, i sī kā lán Ba̍t-chiuh-chiuh ê Gîn-hô-pôaⁿ thiah--khui ê o͘-àm-khu.
Kah Gîn-hô àm-tām ê hêng-chhiⁿ-kng sio-pí, chit ê kî-koài ê chián-iáⁿ kî-si̍t sī kāu thô͘-hún ê hun-chú-hûn.
Che lāi-té ū chò hêng-chhiⁿ ê goân-sú châi-liāu, chiah ū hoat-tō͘ chò-chhut sò͘-chheng-bān-lia̍p ê hêng-chhiⁿ.
Só͘-í thian-bûn ha̍k-ka chiah ē tiàm chit ê o͘-àm-hûn lāi-té, chhōe khòaⁿ-ū hêng-chhiⁿ tàn-seng ê sòaⁿ-soh bô.
Chit ê chhùi-kô͘-kô͘ ê Thian-eng-chō o͘-àm-hûn ho̍k-ha̍p-thé khì hŏng pian chò LDN 673.
Chit tiuⁿ bōng-oán-kiàⁿ te̍k-siá chha-put-to sī pí kui-lia̍p goe̍h-niû tī thiⁿ-téng khòaⁿ--khí-lâi ê tōa-sè koh-khah tōa tām-po̍h-á.
Tī chit ê kéng-sek lāi-té, lán khah khòaⁿ ē tio̍h--ê, sī kah siàu-liân hêng-chhiⁿ ū-koan ê ko lêng-liōng tōa kak-tō͘ phùn-liû, che lāi-té mā pau-koat tiong-ng chiàⁿ-pêng téng-koân khah sè ê âng-sek seng-hûn-thé RNO 109, kah ē-té ê Herbig-Haro thian-thé HH32.
Chit ê Thian-eng-chō lāi-té ê o͘-àm-hûn khó-lêng khòaⁿ--khí-lâi ū sió-khóa-á khióng-pò͘, m̄-koh in kî-si̍t lī lán ū 600 kng-nî hn̄g.
Tiàm chit ê kū-lī, chit ê sī-iá chha-put-to ū 7 kng-nî khoah.


## [KIP] LDN 673: Thian-ing-tsō ê Oo-àm-hûn
Thian-ing-tsō Pit-sûn tī thinn-tíng hānn kuè Gû-nn̂g-tshinn hū-kīn, i sī kā lán Ba̍t-tsiuh-tsiuh ê Gîn-hô-puânn thiah--khui ê oo-àm-khu.
Kah Gîn-hô àm-tām ê hîng-tshinn-kng sio-pí, tsit ê kî-kuài ê tsián-iánn kî-si̍t sī kāu thôo-hún ê hun-tsú-hûn.
Tse lāi-té ū tsò hîng-tshinn ê guân-sú tsâi-liāu, tsiah ū huat-tōo tsò-tshut sòo-tshing-bān-lia̍p ê hîng-tshinn.
Sóo-í thian-bûn ha̍k-ka tsiah ē tiàm tsit ê oo-àm-hûn lāi-té, tshuē khuànn-ū hîng-tshinn tàn-sing ê suànn-soh bô.
Tsit ê tshuì-kôo-kôo ê Thian-ing-tsō oo-àm-hûn ho̍k-ha̍p-thé khì hŏng pian tsò LDN 673.
Tsit tiunn bōng-uán-kiànn ti̍k-siá tsha-put-to sī pí kui-lia̍p gue̍h-niû tī thinn-tíng khuànn--khí-lâi ê tuā-sè koh-khah tuā tām-po̍h-á.
Tī tsit ê kíng-sik lāi-té, lán khah khuànn ē tio̍h--ê, sī kah siàu-liân hîng-tshinn ū-kuan ê ko lîng-liōng tuā kak-tōo phùn-liû, tse lāi-té mā pau-kuat tiong-ng tsiànn-pîng tíng-kuân khah sè ê âng-sik sing-hûn-thé RNO 109, kah ē-té ê Herbig-Haro thian-thé HH32.
Tsit ê Thian-ing-tsō lāi-té ê oo-àm-hûn khó-lîng khuànn--khí-lâi ū sió-khuá-á khióng-pòo, m̄-koh in kî-si̍t lī lán ū 600 kng-nî hn̄g.
Tiàm tsit ê kū-lī, tsit ê sī-iá tsha-put-to ū 7 kng-nî khuah.


## [English] LDN 673: Dark Clouds in Aquilla
[Part of a dark expanse][Part of a dark expanse] that splits the crowded plane of our Milky Way galaxy, the Aquila Rift arcs through planet Earth's skies near bright star Altair.
In eerie silhouette against the Milky Way's faint [starlight][starlight], its dusty molecular clouds likely contain raw material to form hundreds of thousands of stars and [astronomers search][astronomers search] the dark clouds for telltale signs of star birth.
[This telescopic close-up][This telescopic close-up] looks toward the region at a fragmented Aquila dark cloud complex identified as LDN 673, stretching across a field of view slightly wider than the full moon.
In the scene, visible indications of [energetic outflows][energetic outflows] associated [with young stars][with young stars] include the small red tinted nebulosity RNO 109 above and right of center, and Herbig-Haro object [HH32][HH32] below.
These dark clouds [in Aquila][in Aquila] might [look scary][look scary e], but they're estimated to be some 600 light-years away.
At that distance, this field of view spans about 7 light-years.

## 詞彙學習（漢羅/POJ/KIP/華語/English）
- 【LDN 673】LDN lio̍k-chhit-sam/LDN lio̍k-tshit-sam/LDN 673/LDN 673
- 【天鷹座必巡】Thian-eng-chō Pit-sûn/Thian-ing-tsō Pit-sûn/天鷹座裂谷/the Aquila Rift
- 【牛郎星】Gû-nn̂g-chhiⁿ/Gû-nn̂g-tshinn/牛郎星/Altair
- 【銀河盤】Gîn-hô-pôaⁿ/Gîn-hô-puânn/銀河盤/plane of our Milky Way galaxy
- 【分子雲】hun-chú-hûn/hun-tsú-hûn/分子雲/molecular cloud
- 【烏暗雲】o͘-àm-hûn/oo-àm-hûn/烏暗雲/dark cloud
- 【天鷹座烏暗雲複合體】Thian-eng-chō o͘-àm-hûn ho̍k-ha̍p-thé/Thian-ing-tsō oo-àm-hûn ho̍k-ha̍p-thé/天鷹座烏暗雲複合體/Aquila dark cloud complex
- 【大角度噴流】tōa-kak-tō͘ phùn-liû/tuā-kak-tōo phùn-liû/大角度噴流/outflow
- 【星雲體】seng-hûn-thé/sing-hûn-thé/星雲體/nebulosity
- 【RNO 109】RNO it-khòng-kiú/RNO it-khòng-kiú/RNO 109/RNO 109
- 【Herbig-Haro 天體】Herbig-Haro thian-thé/Herbig-Haro thian-thé/赫比格-哈羅天體/Herbig-Haro object
- 【HH32】HH saⁿ-cha̍p-jī/HH sann-tsa̍p-jī/HH32/HH32
- 【視野】sī-iá/sī-iá/視野/field of view
- 【剪影】chián-iáⁿ/tsián-iánn/剪影/silhouette

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Part of a dark expanse]:https://apod.nasa.gov/apod/ap100625.html
[starlight]:https://apod.nasa.gov/apod/ap090613.html
[astronomers search]:https://arxiv.org/abs/1712.00305
[This telescopic close-up]:http://www.capella-observatory.com/ImageHTMLs/DiffuseNebula/LDN673.htm
[energetic outflows]:https://apod.nasa.gov/apod/ap110905.html
[with young stars]:https://apod.nasa.gov/apod/ap111027.html
[HH32]:http://www.spacetelescope.org/images/opo9935a/
[in Aquila]:http://en.wikipedia.org/wiki/Aquila_%28constellation%29
[look scary e]:https://apod.nasa.gov/apod/ap211030.html
[look scary t]:https://apod.tw/daily/20211030/

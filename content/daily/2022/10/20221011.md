---
title: 鵜鶘星雲 內底 ê 恆星、塗粉、雲柱、kah 噴流
date: 2022-10-11
publishdate: 2022-10-11T11:45:00+0800
tags: [鵜鶘星雲, 雲柱, 噴流, 天鵝座, 天津四, 水素, 窒素, 碳素, 碳素複合體, IC 5067, IC 5070, 恆星風, HH 天體, 重元素, HH 555]
hero: https://apod.nasa.gov/apod/image/2210/Pelican_Almeida_960.jpg
summary: Kah 鵜鶘星雲做伙 peh 起來 ê 烏暗結構是啥物？
---

{{% apod %}}

- 原始文章：[Stars, Dust, Pillars, and Jets in the Pelican Nebula](https://apod.nasa.gov/apod/ap221011.html)
- 影像來源 kah 版權：[Adriano Almeida](https://www.instagram.com/north.stargazer/)
- 探索你 ê 宇宙：[APOD 亂數產生器](http://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NCU][NCU])

## [漢羅] 鵜鶘星雲 內底 ê 恆星、塗粉、雲柱、kah 噴流
Kah 鵜鶘星雲做伙 peh 起來 ê 烏暗結構是啥物？
這个星雲規个看起來，敢若是 [一隻鵜鶘][a pelican]，而且敢若欲飛去另外一个無仝鳥仔 ê 星座：[天鵝座][Cygnus]。
毋閣 [鵜鶘星雲][Pelican Nebula 1] 內底是一个去予新形成 ê 恆星 照予光，嘛去予烏暗塗粉 [創垃圾][befouled] ê 所在。
Kah 薰煙差不多平大粒 ê [塗粉粒][dust grain] 是 ùi 少年恆星 較冷 ê 大氣 做出來--ê、較簡單 ê 碳素複合體，毋閣會去予 [恆星風][stellar winds] kah [爆炸][explosions] kā 伊吹予散。
正爿有 ùi HH 555 噴出來--ê、足引人注目 ê [Herbig-Haro 天體][Herbig-Haro]  (簡稱 HH 天體) ê 噴流。
In 去予塗粉包 tī 內底，有 [一光年][light year] 遐爾長。
這寡噴流會 kā 塗粉 [雲柱][pillar t] 破壞去。
咱嘛看會著其他雲柱 kah 噴流。
[這張相片][featured image] ê 色彩是 [為著科學目的漆--ê][scientifically-colored]，主要是欲強調 星雲內底 較少 ê 重元素。
是講星雲主要 ê 成份是較輕 ê 元素，親像是 [水素][hydrogen] kah [窒素][helium]。
[鵜鶘星雲][Pelican Nebula 2] (包括 IC 5067 kah IC 5070) 離咱有 2000 [光年][light-years] 遠，而且用細台望遠鏡就會當 tī [天津四][Deneb] ê 東北方揣著伊。

## [POJ] Thê-ô͘-seng-hûn lāi-té ê hêng-chhiⁿ, thô͘-hún, hûn-thiāu, kah phùn-liû
Kah Thê-ô͘-seng-hûn chò-hóe peh--khí-lâi ê o͘-àm kiat-kò͘ sī siáⁿ-mih?
Chit-ê seng-hûn kui-ê khòaⁿ--khí-lâi, ká-ná sī chi̍t-chiah thê-ô͘, jî-chhiáⁿ ká-ná beh poe khì lēng-gōa chi̍t-ê bô-kâng chiáu-á ê seng-chō: Thian-gô-chō.
M̄-koh Thê-ô͘-seng-hûn lāi-té sī chi̍t-ê khì hō͘ sin hêng-sêng ê hêng-chhiⁿ chiò hō͘ kng, mā khì hō͘ o͘-àm thô͘-hún chhòng lah-sap ê só͘-chāi.
kah hûn-ian chha-put-to pêⁿ tōa-lia̍p ê thô͘-hún-lia̍p sī ùi siàu-liân hêng-chhiⁿ khah léng ê tōa-khì chò--chhut-lâi--ê, khah kán-tan ê thòaⁿ-sò͘ ho̍k-ha̍p-thé, m̄-koh ē khì hō͘ hêng-chhiⁿ-hong kah po̍k-chà kā i chhoe hō͘ sòaⁿ.
Chiàⁿ-pêng ū ùi HH 555 phùn--chhut-lâi--ê, chiok ìn-lâng-chù-bo̍k ê Herbig-Haro thian-thé (kán-chheng HH thian-thé) ê phùn-liû.
In khì hō͘ thô͘-hún pau tī lāi-té, ū chi̍t kng-nî hiah-nī tn̂g.
Chit-kóa phùn-liû ē kā thô͘-hún hûn-thiāu phò-hoāi khì.
Lán mā khòaⁿ-ē-tio̍h kî-tha hûn-thiāu kah phùn-liû.
Chit-tiuⁿ siòng-phìⁿ ê sek-chhái sī ūi-tio̍h kho-ha̍k bo̍k-te̍k chhat--ê, chú-iàu sī beh kiông-tiāu seng-hûn lāi-té khah chió ê tāng-goân-sò͘.
Sī kóng seng-hûn chú-iàu ê seng-hûn sī khah khin ê goân-sò͘, chhiⁿ-chhiūⁿ sī chúi-sò͘ kah chek-sò͘.
Thê-ô͘-seng-hûn (pau-koat IC 5067 kah IC 5070) lī lán ū 2000 kng-nî hn̄g, jî-chhiáⁿ iōng sè-tâi bōng-oán-kiàⁿ to̍h ē-tàng tī Thian-tin-sù ê tang-pak hong chhōe-tio̍h i.

## [KIP] Thê-ôo-sing-hûn lāi-té ê hîng-tshinn, thôo-hún, hûn-thiāu, kah phùn-liû
Kah Thê-ôo-sing-hûn tsò-hué peh--khí-lâi ê oo-àm kiat-kòo sī siánn-mih?
Tsit-ê sing-hûn kui-ê khuànn--khí-lâi, ká-ná sī tsi̍t-tsiah thê-ôo, jî-tshiánn ká-ná beh pue khì līng-guā tsi̍t-ê bô-kâng tsiáu-á ê sing-tsō: Thian-gô-tsō.
M̄-koh Thê-ôo-sing-hûn lāi-té sī tsi̍t-ê khì hōo sin hîng-sîng ê hîng-tshinn tsiò hōo kng, mā khì hōo oo-àm thôo-hún tshòng lah-sap ê sóo-tsāi.
kah hûn-ian tsha-put-to pênn tuā-lia̍p ê thôo-hún-lia̍p sī uì siàu-liân hîng-tshinn khah líng ê tuā-khì tsò--tshut-lâi--ê, khah kán-tan ê thuànn-sòo ho̍k-ha̍p-thé, m̄-koh ē khì hōo hîng-tshinn-hong kah po̍k-tsà kā i tshue hōo suànn.
Tsiànn-pîng ū uì HH 555 phùn--tshut-lâi--ê, tsiok ìn-lâng-tsù-bo̍k ê Herbig-Haro thian-thé (kán-tshing HH thian-thé) ê phùn-liû.
In khì hōo thôo-hún pau tī lāi-té, ū tsi̍t kng-nî hiah-nī tn̂g.
Tsit-kuá phùn-liû ē kā thôo-hún hûn-thiāu phò-huāi khì.
Lán mā khuànn-ē-tio̍h kî-tha hûn-thiāu kah phùn-liû.
Tsit-tiunn siòng-phìnn ê sik-tshái sī uī-tio̍h kho-ha̍k bo̍k-ti̍k tshat--ê, tsú-iàu sī beh kiông-tiāu sing-hûn lāi-té khah tsió ê tāng-guân-sòo.
Sī kóng sing-hûn tsú-iàu ê sing-hûn sī khah khin ê guân-sòo, tshinn-tshiūnn sī tsuí-sòo kah tsik-sòo.
Thê-ôo-sing-hûn (pau-kuat IC 5067 kah IC 5070) lī lán ū 2000 kng-nî hn̄g, jî-tshiánn iōng sè-tâi bōng-uán-kiànn to̍h ē-tàng tī Thian-tin-sù ê tang-pak hong tshuē-tio̍h i.

## [English] Stars, Dust, Pillars, and Jets in the Pelican Nebula

What dark structures arise within the Pelican Nebula?
On the whole, the nebula appears like a bird [a pelican][a pelican] and is seen toward the constellation of a different bird: [Cygnus][Cygnus], a Swan.
But inside, the [Pelican Nebula][Pelican Nebula 1] is a place lit up by new stars and [befouled][befouled] by dark dust.
Smoke-sized [dust grain][dust grain]s start as simple carbon compounds formed in the cool atmospheres of young stars but are dispersed by [stellar winds][stellar winds] and [explosions][explosions].
Two impressive [Herbig-Haro][Herbig-Haro] jets are seen emitted by the star HH 555 on the right, and these jets are helping to [destroy][destroy] the [light year][light year]\-long dust [pillar][pillar] that contains it.
Other pillars and jets are also visible.
The [featured image][featured image] was [scientifically-colored][scientifically-colored] to emphasize light emitted by small amounts of heavy elements in a nebula made predominantly of the light elements [hydrogen][hydrogen] and [helium][helium].
The [Pelican Nebula][Pelican Nebula 2] (IC 5067 and IC 5070) is about 2,000 [light-years][light-years] away and can be found with a small telescope to the northeast of the bright star [Deneb][Deneb].

## 詞彙學習（漢羅/POJ/KIP/華語/English）
- 【鵜鶘星雲】Thê-ô͘-seng-hûn/Thê-ôo-sing-hûn/鵜鶘星雲/Pelican Nebula
- 【雲柱】hûn-thiāu/hûn-thiāu/柱狀物/pillar
- 【噴流】phùn-liû/phùn-liû/噴流/jet
- 【天鵝座】Thian-gô-chō/Thian-gô-tsō/天鵝座/Cygnus
- 【天津四】Thian-tin-sù/Thian-tin-sù/天津四/Deneb
- 【水素】chúi-sò͘/tsuí-sòo/氫/hydrogen
- 【窒素】chek-sò͘/tsik-sòo/氦/helium
- 【窒素】chi̍t-sò͘/tsi̍t-sòo/氦/helium
- 【碳素】thòaⁿ-sò͘/thuànn-sòo/碳/carbon
- 【碳素複合體】thòaⁿ-sò͘ ho̍k-ha̍p-thé/thuànn-sòo ho̍k-ha̍p-thé/碳複合體/carbon compounds
- 【IC 5067】IC ngó͘-khòng-lio̍k-chhit/IC ngóo-khòng-lio̍k-tshit/IC 5067/IC 5067
- 【IC 5070】IC ngó͘-khòng-chhit-khòng/IC ngóo-khòng-tshit-khòng/IC 5070/IC 5070
- 【恆星風】hêng-chhiⁿ-hong/hîng-tshinn-hong/恆星風/stellar wind
- 【Herbig-Haro 天體】Herbig-Haro thian-thé/Herbig-Haro thian-thé/赫比格-哈羅天體/Herbig-Haro object
- 【HH 天體】HH thian-thé/HH thian-thé/HH 天體/Herbig-Haro object
- 【重元素】tāng-goân-sò͘/tāng-guân-sòo/重元素/heavy elements
- 【HH 555】HH ngó͘-ngó͘-ngó͘/HH ngóo-ngóo-ngóo/HH 555/HH 555

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[a pelican]:https://en.wikipedia.org/wiki/Pelican
[Cygnus]:https://chandra.harvard.edu/photo/constellations/cygnus.html
[Pelican Nebula 1]:https://en.wikipedia.org/wiki/Pelican_Nebula
[befouled]:http://lazerhorse.org/wp-content/uploads/2013/09/Potoo-weird-funny-bird-big-eyes-stare.jpg
[dust grain]:https://apod.nasa.gov/apod/ap030706.html
[stellar winds]:https://solarscience.msfc.nasa.gov/SolarWind.shtml
[explosions]:https://www.youtube.com/watch?v=wymMn-SmALY
[Herbig-Haro]:http://en.wikipedia.org/wiki/Herbig%E2%80%93Haro_object
[destroy]:https://apod.nasa.gov/apod/ap130324.html
[light year]:http://starchild.gsfc.nasa.gov/docs/StarChild/questions/question19.html
[pillar e]:https://apod.nasa.gov/apod/ap220925.html
[pillar t]:https://apod.tw/daily/20220925/
[featured image]:https://www.instagram.com/p/CenHt5SDQE6/
[scientifically-colored]:http://bf-astro.com/hubblep.htm
[hydrogen]:http://apod.nasa.gov/rjn/apod/lib/lament.html
[helium]:https://www.smithsonianmag.com/history/how-scientists-discovered-helium-first-alien-element-1868-180970057/
[Pelican Nebula 2]:http://apod.nasa.gov/cgi-bin/apod/apod_search?tquery=Pelican+Nebula
[light-years]:https://spaceplace.nasa.gov/light-year/en/
[Deneb]:https://earthsky.org/brightest-stars/deneb-among-the-farthest-stars-to-be-seen

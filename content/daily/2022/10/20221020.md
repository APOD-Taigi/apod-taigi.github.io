---
title: 創生之柱
date: 2022-10-20
publishdate: 2022-10-20T11:45:00+0800
tags: [創生之柱, 鴟鴞星雲, M16, 重力崩塌, 發射星雲, 雙筒千里鏡, 天文望遠鏡, 銀河盤, 巨蛇座尾溜]
hero: https://apod.nasa.gov/apod/image/2210/stsci-pillarsofcreation1280c.jpg
summary: Hubble 太空望遠鏡上有名 ê 一張相片是：創生之柱。毋過這張是 James Webb 太空望遠鏡 ê NIRCam 影像。
---

{{% apod %}}

- 原始文章：[Pillars of Creation](https://apod.nasa.gov/apod/ap221020.html)
- 影像來源：科學：[NASA](https://www.nasa.gov), [ESA](https://www.esa.int/), [CSA](https://www.asc-csa.gc.ca/eng/), [STScI](https://www.stsci.edu/), [NIRCam](https://webbtelescope.org/contents/media/images/01FA0SZSEW1TZ51BHG0EGW2EZP)；資料處理：Joseph DePasquale (STScI), Anton M. Koekemoer (STScI), Alyssa Pagan (STScI)
- 台文翻譯：[An-Li Tsai][An-Li Tsai] ([NCU][NCU])

## [漢羅] 創生之柱
Hubble 太空望遠鏡 [上有名 ê 一張相片][A now famous picture] 是：[創生之柱][Pillars of Creation]。
伊是鴟鴞星雲 M16 內底，ùi 冷氣體塗粉組成--ê、1 光年長--ê 恆星形成柱。
毋過這張是 [James Webb 太空望遠鏡 ê NIRCam 影像][James Webb Space Telescope NIRCam image]，有通看著 Hubble 進前看袂著 ê 部份，包括 tī 這个有名 ê 恆星托兒所內底，看著較濟細節 kah 較深空 ê 景色。
佇 Webb 近紅外線景色內底上特別--ê，是佇雲柱上尾節 ê 紅色發射線。
佇遐 ê 物質當咧進行重力崩塌，未來會形成恆星。
[鴟鴞星雲][The Eagle Nebula is t] 離咱有 6500 光年遠。
這个大閣光 ê 發射星雲 tùi 雙筒千里鏡抑是細台天文望遠鏡來講，是真好揣 ê 目標。
M16 就佇咱銀河盤 ê 方向，遐是天頂厚星雲 ê 所在，就佇 [分做兩爿][split constellation]--ê 巨蛇座尾溜遐。



## [POJ] Chhòng-seng chi Thiāu
Hubble Thài-khong-bōng-oán-kiàⁿ siōng ū-miâ ê chi̍t tiuⁿ siòng-phìⁿ sī: Chhòng-seng chi Thiāu.
I sī Ba̍h-hiō-seng-hûn M16 lāi-té, ùi léng khì-thé thô͘-hún cho͘-sêng--ê, 1 kng-nî tn̂g--ê hêng-chhiⁿ hêng-sêng thiāu.
M̄-koh chit tiuⁿ sī James Webb Thài-khong-bōng-oán-kiàⁿ ê NIRCam iáⁿ-siōng, ū-thang khòaⁿ-tio̍h Hubble chìn-chêng khòaⁿ bē tio̍h ê pō͘-hūn, pau-koat tī chit ê ū-miâ ê hêng-chhiⁿ thok-jî-só͘ lāi-té, khòaⁿ-tio̍h khah chōe sè-chiat kah khah chhim-khong ê kéng-sek.
Tī Webb kīn âng-gōa-sòaⁿ kéng-sek lāi-té siōng te̍k-pia̍t--ê, sī tī hûn-thiāu siōng bóe-chat ê âng-sek hoat-siā-sòaⁿ.
Tī hiah ê bu̍t-chit tng leh chìn-hêng tiōng-le̍k pang-lap, bī-lâi ē hêng-sêng hêng-chhiⁿ.
Ba̍h-hiō-seng-hûn lī lán ū 6500 kng-nî hn̄g.
Chit ê tōa koh kng ê hoat-siā-seng-hûn tùi siang-tâng chhian-lí-kiàⁿ ia̍h-sī sè tâi thian-bûn bōng-oán-kiàⁿ lâi kóng, sī chin hó chhōe ê bo̍k-piau.
M16 to̍h tī lán Gîn-hô-pôaⁿ ê hong-hiòng, hiah sī thiⁿ-téng kāu seng-hûn ê só͘-chāi, to̍h tī pun chò nn̄g-pêng--ê Kū-siâ-chō bóe-liu hiah.


## [KIP] Tshòng-sing tsi Thiāu
Hubble Thài-khong-bōng-uán-kiànn siōng ū-miâ ê tsi̍t tiunn siòng-phìnn sī: Tshòng-sing tsi Thiāu.
I sī Ba̍h-hiō-sing-hûn M6 lāi-té, uì líng khì-thé thôo-hún tsoo-sîng--ê, 1 kng-nî tn̂g--ê hîng-tshinn hîng-sîng thiāu.
M̄-koh tsit tiunn sī James Webb Thài-khong-bōng-uán-kiànn ê NIRCam iánn-siōng, ū-thang khuànn-tio̍h Hubble tsìn-tsîng khuànn bē tio̍h ê pōo-hūn, pau-kuat tī tsit ê ū-miâ ê hîng-tshinn thok-jî-sóo lāi-té, khuànn-tio̍h khah tsuē sè-tsiat kah khah tshim-khong ê kíng-sik.
Tī Webb kīn âng-guā-suànn kíng-sik lāi-té siōng ti̍k-pia̍t--ê, sī tī hûn-thiāu siōng bué-tsat ê âng-sik huat-siā-suànn.
Tī hiah ê bu̍t-tsit tng leh tsìn-hîng tiōng-li̍k pang-lap, bī-lâi ē hîng-sîng hîng-tshinn.
Ba̍h-hiō-sing-hûn lī lán ū 6500 kng-nî hn̄g.
Tsit ê tuā koh kng ê huat-siā-sing-hûn tuì siang-tâng tshian-lí-kiànn ia̍h-sī sè tâi thian-bûn bōng-uán-kiànn lâi kóng, sī tsin hó tshuē ê bo̍k-piau.
M6 to̍h tī lán Gîn-hô-puânn ê hong-hiòng, hiah sī thinn-tíng kāu sing-hûn ê sóo-tsāi, to̍h tī pun tsò nn̄g-pîng--ê Kū-siâ-tsō bué-liu hiah.

## [English] Pillars of Creation
[A now famous picture][A now famous picture] from the Hubble Space Telescope featured these star forming columns of cold gas and dust light-years long inside M16, the Eagle Nebula, dubbed the [Pillars of Creation][Pillars of Creation].
This [James Webb Space Telescope NIRCam image][James Webb Space Telescope NIRCam image] expands Hubble's exploration of that region in greater [detail and depth][detail and depth] inside the iconic stellar nursery.
Particularly stunning in Webb's near infrared view is the telltale reddish emission from knots of material undergoing gravitational collapse to form [stars within][stars within] the natal clouds.
[The Eagle Nebula is][The Eagle Nebula is e] some 6,500 light-years distant.
The larger bright emission nebula is itself an easy target for binoculars or small telescopes.
M16 lies along the plane of our Milky Way galaxy in a nebula rich part of the sky, toward the [split constellation][split constellation] Serpens Cauda (the tail of the snake).


## 詞彙學習（漢羅/POJ/KIP/華語/English）
- 【創生之柱】Chhòng-seng chi Thiāu/Tshòng-sing tsi Thiāu/創生之柱/Pillars of Creation
- 【鴟鴞星雲】Ba̍h-hio̍h-seng-hûn/Ba̍h-hio̍h-sing-hûn/老鷹星雲/Eagle Nebula
- 【M16】M cha̍p-la̍k/M tsa̍p-la̍k/M16/M16
- 【重力崩塌】tiōng-le̍k pang-lap/tiōng-li̍k pang-lap/重力崩塌/gravitational collapse
- 【發射星雲】hoat-siā-seng-hûn/huat-siā-sing-hûn/發射星雲/emission nebula
- 【雙筒千里鏡】siang-tâng chhian-lí-kiàⁿ/siang-tâng tshian-lí-kiànn/雙筒望遠鏡/binoculars
- 【天文望遠鏡】thian-bûn bōng-oán-kiàⁿ/thian-bûn bōng-uán-kiànn/天文望遠鏡/telescope
- 【銀河盤】Gîn-hô-pôaⁿ/Gîn-hô-puânn/銀河盤/plane of the Milky Way
- 【巨蛇座尾溜】Kū-siâ-chō bóe-liu/Kū-siâ-tsō bué-liu/巨蛇座尾/Serpens Cauda



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/


[A now famous picture]:https://www.nasa.gov/feature/goddard/2022/nasa-s-webb-takes-star-filled-portrait-of-pillars-of-creation
[Pillars of Creation]:https://hubblesite.org/contents/media/images/1995/44/351-Image.html
[James Webb Space Telescope NIRCam image]:https://webbtelescope.org/contents/news-releases/2022/news-2022-052
[detail and depth]:https://asd.gsfc.nasa.gov/blueshift/index.php/2016/09/13/hubble-false-color/
[stars within]:https://hubblesite.org/hubble-30th-anniversary/hubbles-exciting-universe/beholding-the-birth-and-death-of-stars
[The Eagle Nebula is e]:https://apod.nasa.gov/apod/ap220812.html
[The Eagle Nebula is t]:https://apod.tw/daily/20220812/
[split constellation]:http://www.hawastsoc.org/deepsky/ser/index.html


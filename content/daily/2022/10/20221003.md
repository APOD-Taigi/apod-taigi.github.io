---
title: Juno 太空船翕--ê 木衛二 Europa
date: 2022-10-03
publishdate: 2022-10-03T11:45:00+0800
tags: [木星, Juno 太空船, 木衛二 Europa, 晶體, 水晶, 長株圓]
hero: https://apod.nasa.gov/apod/fap/image/2210/Europa_JunoLuck_1080.jpg
summary: 咱若是斟酌看這粒水晶球，會當拍開啥物款 ê 謎題？這粒球其實是木星 ê 月娘。

---

{{% apod %}}

- 原始文章：[Jupiter's Europa from Spacecraft Juno](https://apod.nasa.gov/apod/ap221003.html)
- 影像來源 kah [許可][License]：[NASA](https://www.nasa.gov/), [JPL-Caltech](https://www.jpl.nasa.gov), [SwRI](https://www.swri.org/), [MSSS](http://www.msss.com/); 資料處理：[Andrea Luck](https://twitter.com/andrluck)
- 台文翻譯：[An-Li Tsai][An-Li Tsai] ([NCU][NCU])

## [漢羅] Juno 太空船翕--ê 木衛二 Europa
咱若是斟酌看這粒水晶球，會當拍開啥物款 ê 謎題？
這粒球其實是 [木星][Jupiter] ê 月娘，晶體是冰，月娘毋若足垃圾，而且破去 [無法度修復][beyond repair]。
而且，一般 ê 推測是講，[木衛二 Europa][Europa 1] 破去 ê 冰原下底有海洋會當 [支持性命生存][could support life]。
木衛二 Europa kah [地球 ê 月娘][Earth's Moon] 差不多 [平大粒][size]，表面有 [一逝一逝][shifting] ê [痕跡][streaked]。
[這張相片][pictured here] 是 [幾若工前][a few days ago] 翕--ê，彼陣踅木星 ê 機器人 [太空船 Juno][spacecraft Juno] 才拄 ùi Europa 表面 325 公里懸 ê 所在飛過。
[Europa][Europa 2] 會有地下 [海洋][oceans]，這馬認為是因為伊踅木星 ê 軌道是有小可仔 [長株圓][elliptical orbit]。
因為受著木星引力改變，予伊 [規粒變形][global flexing]，這个變形 kā 伊內部加溫，才會形成海洋。
研究 Juno [特寫][close-up] 相片，毋若會當提供人類閣較了解木衛二 Europa kah [早期太陽系][early Solar System]，而且會當幫贊咱了解 [性命是毋是會當 tī 宇宙其他所在生存][life exists elsewhere]。

## [POJ] Juno Thài-khong-chûn hip--ê Bo̍k-ūi-jī Europa
Lán nā-sī chim-chiok khòaⁿ chit-lia̍p chúi-chiⁿ-kiû, ē-tàng phah-khui siáⁿ-mih-khoán ê bē-tê?
Chit-lia̍p kiû kî-si̍t sī Bo̍k-chhiⁿ ê goe̍h-niû, chiⁿ-thé sī peng, goe̍h-niû m̄-nā chiok lah-sap, jî-chhiáⁿ phòa-khì bô-hoat-tō͘ siu-ho̍k.
Jî-chhiáⁿ, it-poaⁿ ê thui-chhek sī kóng, Bo̍k-ūi-jī Europa phòa-khì ê pêng-goân  ē-té ū hái-iûⁿ ē-tàng chi-chhî sìⁿ-miā seng-chûn.
Bo̍k-ūi-jī Europa kah Tē-kiû ê Goe̍h-niû chha-put-to pêⁿ-tōa-lia̍p, piáu-bīn ū chi̍t-chōa chi̍t-chōa ê hûn-jiah.
Chit-tiuⁿ siòng-phìⁿ sī kúi-ā kang chêng hip--ê, hit-chūn se̍h Bo̍k-chhiⁿ ê ke-khì-lâng thài-khong-chûn Juno chiah tú ùi Europa piáu-bīn 325 kong-lí koân ê só͘-chāi poe kòe.
Europa ê ū tē-hā hái-iûⁿ, chit-má jīn-ûi sī in-ūi i se̍h Bo̍k-chhiⁿ ê kúi-tō sī ū sió-khóa-á tn̂g-tu-îⁿ.
In-ūi siū-tio̍h Bo̍k-chhiⁿ ín-le̍k kái-piàn, hō͘ in-ūi siū-tio̍h Bo̍k-chhiⁿ ín-le̍k kái-piàn, hō͘ i kui-lia̍p piàn-hêng, chit-ê piàn-hêng kā i lōe-pō͘ ka-ūn, chiah ē hêng-sêng hái-iûⁿ.
Gián-kiù Juno te̍k-siá siòng-phìⁿ, m̄-nā ē-tàng the̍h-kiong jîn-lūi koh-khah liáu-kái Bo̍k-ūi-jī Europa kah chá-kî Thài-iông-hē, jî-chhiáⁿ ē-tàng pang-chān lán liáu-kái sìⁿ-miā sī-m̄-sī ē-tàng tī ú-tiū kî-tha só͘-chāi seng-chûn.

## [KIP] Juno Thài-khong-tsûn hip--ê Bo̍k-uī-jī Europa
Lán nā-sī tsim-tsiok khuànn tsit-lia̍p tsuí-tsinn-kiû, ē-tàng phah-khui siánn-mih-khuán ê bē-tê?
Tsit-lia̍p kiû kî-si̍t sī Bo̍k-tshinn ê gue̍h-niû, tsinn-thé sī ping, gue̍h-niû m̄-nā tsiok lah-sap, jî-tshiánn phuà-khì bô-huat-tōo siu-ho̍k.
Jî-tshiánn, it-puann ê thui-tshik sī kóng, Bo̍k-uī-jī Europa phuà-khì ê pîng-guân  ē-té ū hái-iûnn ē-tàng tsi-tshî sìnn-miā sing-tsûn.
Bo̍k-uī-jī Europa kah Tē-kiû ê Gue̍h-niû tsha-put-to pênn-tuā-lia̍p, piáu-bīn ū tsi̍t-tsuā tsi̍t-tsuā ê hûn-jiah.
Tsit-tiunn siòng-phìnn sī kuí-ā kang tsîng hip--ê, hit-tsūn se̍h Bo̍k-tshinn ê ke-khì-lâng thài-khong-tsûn Juno tsiah tú uì Europa piáu-bīn 325 kong-lí kuân ê sóo-tsāi pue kuè.
Europa ê ū tē-hā hái-iûnn, tsit-má jīn-uî sī in-uī i se̍h Bo̍k-tshinn ê kuí-tō sī ū sió-khuá-á tn̂g-tu-înn.
In-uī siū-tio̍h Bo̍k-tshinn ín-li̍k kái-piàn, hōo in-uī siū-tio̍h Bo̍k-tshinn ín-li̍k kái-piàn, hōo i kui-lia̍p piàn-hîng, tsit-ê piàn-hîng kā i luē-pōo ka-ūn, tsiah ē hîng-sîng hái-iûnn.
Gián-kiù Juno ti̍k-siá siòng-phìnn, m̄-nā ē-tàng the̍h-kiong jîn-luī koh-khah liáu-kái Bo̍k-uī-jī Europa kah tsá-kî Thài-iông-hē, jî-tshiánn ē-tàng pang-tsān lán liáu-kái sìnn-miā sī-m̄-sī ē-tàng tī ú-tiū kî-tha sóo-tsāi sing-tsûn.

## [English] Jupiter's Europa from Spacecraft Juno
What mysteries might be solved by peering into this crystal ball?
In this case, the ball is actually a moon of [Jupiter][Jupiter], the crystals are ice, and the moon is not only dirty but cracked [beyond repair][beyond repair].
Nevertheless, speculation is rampant that oceans exist under [Europa][Europa 1]'s fractured ice-plains that [could support life][could support life].
Europa, roughly the [size][size] of [Earth's Moon][Earth's Moon], is [pictured here][pictured here] in an image taken [a few days ago][a few days ago] when the Jupiter-orbiting robotic [spacecraft Juno][spacecraft Juno] passed within 325 kilometers of its [streaked][streaked] and [shifting][shifting] surface.
Underground [oceans][oceans] are thought likely because [Europa][Europa 2] undergoes [global flexing][global flexing] due to its changing gravitational attraction with Jupiter during its slightly [elliptical orbit][elliptical orbit], and this flexing heats the interior.
Studying Juno's [close-up][close-up] images may further humanity's understanding not only of Europa and the [early Solar System][early Solar System] but also of the possibility that [life exists elsewhere][life exists elsewhere] in the universe.

## 詞彙學習（漢羅/POJ/KIP/華語/English）
- 【Juno 太空船】Juno thài-khong-chûn/Juno thài-khong-tsûn/Juno 太空船/Juno spacecraft
- 【木衛二 Europa】Bo̍k-ūi-jī Europa/Bo̍k-uī-jī Europa/木衛二歐羅巴/Europa
- 【晶體】chiⁿ-thé/tsinn-thé/晶體/crystals
- 【長株圓】tn̂g-tu-îⁿ/tn̂g-tu-înn/橢圓形/elliptical
- 【水晶】peng-chiⁿ/ping-tsinn/水晶/crystals
- 【木星】Bo̍k-chhiⁿ/Bo̍k-tshinn/木星/Jupiter


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/


[Jupiter]:https://solarsystem.nasa.gov/planets/jupiter/in-depth/
[beyond repair]:http://i.imgur.com/XWMxDa9.jpg
[Europa 1]:https://en.wikipedia.org/wiki/Europa_(moon)
[could support life]:https://www.jpl.nasa.gov/videos/alien-ocean-nasas-mission-to-europa
[size]:http://georgenet.net/hubble/images/moons.jpg
[Earth's Moon]:https://apod.nasa.gov/apod/ap130716.html
[pictured here]:https://www.flickr.com/photos/192271236@N03/52393304986/in/pool-apods/
[a few days ago]:https://www.nasa.gov/feature/jpl/nasa-s-juno-shares-first-image-from-flyby-of-jupiter-s-moon-europa
[spacecraft Juno]:https://www.nasa.gov/mission_pages/juno/spacecraft/index.html
[streaked]:https://apod.nasa.gov/apod/ap961022.html
[shifting]:https://apod.nasa.gov/apod/ap000825.html
[oceans]:https://en.wikipedia.org/wiki/Europa_(moon)#Subsurface_ocean
[Europa 2]:https://solarsystem.nasa.gov/moons/jupiter-moons/europa/in-depth/
[global flexing]:https://youtu.be/F5SdOYEniCo
[elliptical orbit]:https://www.nasa.gov/audience/forstudents/5-8/features/nasa-knows/what-is-orbit-58.html
[close-up]:https://apod.nasa.gov/apod/ap020602.html
[early Solar System]:https://en.wikipedia.org/wiki/Formation_and_evolution_of_the_Solar_System
[life exists elsewhere]:http://www.nasa.gov/content/finding-life-beyond-earth-is-within-reach

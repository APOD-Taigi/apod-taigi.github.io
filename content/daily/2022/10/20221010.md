---
title:
date: 2022-10-10
publishdate: 2022-10-10T11:45:00+0800
tags: [月行軌跡, 日行軌跡, 自轉軸, 長株圓, 月相, 月圓週期]
hero: https://apod.nasa.gov/apod/fap/image/2210/LunarAnalemma_Turksoy_1080.jpg
summary: 8 字形 ê 日行軌跡，是咱一冬內 逐工 tī 仝一个時間仝一个地點看伊 tī 天頂出現 ê 位置變化圖。

---

{{% apod %}}

- 原始文章：[A Double Lunar Analemma over Turkey](https://apod.nasa.gov/apod/ap221010.html)
- 影像來源 kah 版權：[Betul Turksoy](https://www.instagram.com/betul_turksoy/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 土耳其天頂 ê 雙月行軌跡
[8 字形][figure-8] ê [日行軌跡][analemma]，是咱一冬內 逐工 tī 仝一个時間仝一个地點看伊 tī 天頂出現 ê 位置變化圖。
毋閣仝款這个技術，欲翕出 [月娘 ê 月行軌跡][analemma of the Moon]，是愛開較長 ê 時間。
一般講來，欲等 [月娘 tī 天頂轉來][Moon returns] 到仝一位，逐工是愛加等 50 分 29 秒。
所以若是欲 [翕月娘][photograph the Moon t]，逐工就愛加等 50 分 29 秒。
經過一个月圓週期，差不多就是舊曆一個月 ê 時間，咱就會當追蹤月娘實際上，因為自轉軸趨一个角度 kah [長株圓][elliptical] 軌道 造成 [伊][its] tī 天頂散步 ê 月行軌跡。
[這張相片][featured image] 是翕差不多兩個月，所以你會當看著兩个月行軌跡。
[月初][New] ê 月眉 [月相][lunar phases]，因為傷薄傷暗，所以 [咱看無][are missing]。
這个堅持翕兩個月 ê 天文攝影師，是揀七月 kah 八月天氣較好 ê 時陣，tī [土耳其][Turkey] ê [Kayseri][Kayseri] 翕--ê。


## [POJ] Thó͘-jíⁿ-kî thiⁿ-téng ê Siang goe̍h-hêng kúi-jiah
8 jī-hêng ê ji̍t-hêng kúi-jiah, sī lán chi̍t tang lāi ta̍k-kang tī kāng chi̍t-ê sî-kan kāng chi̍t-ê tē-tiám khòaⁿ i tī thiⁿ-téng chhut-hiān ê ūi-tì piàn-hòa tô͘.
M̄-koh kāng-khoán chit-ê ki-su̍t, beh hip chhut goe̍h-niû ê goe̍h-hêng kúi-jiah, sī ài khai khah tn̂g ê sî-kan.
It-poaⁿ kóng-lâi, beh tán goe̍h-niû tī thiⁿ-téng tńg-lâi kàu kāng chi̍t-ūi, ta̍k-kang sī ài ke tán 50 hun 29 bió.
Só͘-í nā-sī beh hi̍p goe̍h-niû, ta̍k-kang to̍h ài ke tán 50 hun 29 bió.
Keng-kòe chi̍t-ê goe̍h-îⁿ chiu-kî, chha-put-to to̍h sī kū-le̍k chi̍t-ko-goe̍h ê sî-kan, lán to̍h ē-tàng tui-chong goe̍h-niû si̍t-chè-siōng, in-ūi chū-choán-tek chhu chi̍t-ê kak-tō͘ kah tn̂g-tu-îⁿ kúi-tō chō-sêng i tī thiⁿ-téng sàn-pō͘ ê goe̍h-hêng kúi-jiah.
Chit-tiuⁿ siòng-phìⁿ sī hip chha-put-to nn̄g kò goe̍h, só͘-í lí ē-tàng khòaⁿ-tio̍h nn̄g-ê goe̍h-hêng kúi-jiah.
Goe̍h-chhe ê goe̍h-bâi goe̍h-siòng, in-ūi siuⁿ po̍h siuⁿ àm, só͘-í lán khòaⁿ-bô.
Chit-ê kian-chhî hip nn̄g kò goe̍h ê thian-bûn liap-iáⁿ-su, sī kéng chhit-goe̍h kah peh-goe̍h thiⁿ-khì khah hó ê sî-chūn, tī Thó͘-jíⁿ-kî ê Kayseri hip--ê.



## [KIP] Thóo-jínn-kî thinn-tíng ê Siang gue̍h-hîng kuí-jiah
8 jī-hîng ê ji̍t-hîng kuí-jiah, sī lán tsi̍t tang lāi ta̍k-kang tī kāng tsi̍t-ê sî-kan kāng tsi̍t-ê tē-tiám khuànn i tī thinn-tíng tshut-hiān ê uī-tì piàn-huà tôo.
M̄-koh kāng-khuán tsit-ê ki-su̍t, beh hip tshut gue̍h-niû ê gue̍h-hîng kuí-jiah, sī ài khai khah tn̂g ê sî-kan.
It-puann kóng-lâi, beh tán gue̍h-niû tī thinn-tíng tńg-lâi kàu kāng tsi̍t-uī, ta̍k-kang sī ài ke tán 50 hun 29 bió.
Sóo-í nā-sī beh hi̍p gue̍h-niû, ta̍k-kang to̍h ài ke tán 50 hun 29 bió.
King-kuè tsi̍t-ê gue̍h-înn tsiu-kî, tsha-put-to to̍h sī kū-li̍k tsi̍t-ko-gue̍h ê sî-kan, lán to̍h ē-tàng tui-tsong gue̍h-niû si̍t-tsè-siōng, in-uī tsū-tsuán-tik tshu tsi̍t-ê kak-tōo kah tn̂g-tu-înn kuí-tō tsō-sîng i tī thinn-tíng sàn-pōo ê gue̍h-hîng kuí-jiah.
Tsit-tiunn siòng-phìnn sī hip tsha-put-to nn̄g kò gue̍h, sóo-í lí ē-tàng khuànn-tio̍h nn̄g-ê gue̍h-hîng kuí-jiah.
Gue̍h-tshe ê gue̍h-bâi gue̍h-siòng, in-uī siunn po̍h siunn àm, sóo-í lán khuànn-bô.
Tsit-ê kian-tshî hip nn̄g kò gue̍h ê thian-bûn liap-iánn-su, sī kíng tshit-gue̍h kah peh-gue̍h thinn-khì khah hó ê sî-tsūn, tī Thóo-jínn-kî ê Kayseri hip--ê.

## [English] A Double Lunar Analemma over Turkey
An [analemma][analemma] is that [figure-8][figure-8] curve you get when you mark the position of the Sun at the same time each day for one year.
But the trick to imaging an [analemma of the Moon][analemma of the Moon] is to wait bit longer.
On average the [Moon returns][Moon returns] to the same position in the sky about 50 minutes and 29 seconds later each day.
So [photograph the Moon][photograph the Moon e] 50 minutes 29 seconds later on successive days.
Over one lunation or lunar month it will trace out an analemma-like curve as the Moon's actual position wanders due to [its][its] tilted and [elliptical][elliptical] orbit.
Since the [featured image][featured image] was taken over two months, it actually shows a _double_ lunar analemma.
Crescent [lunar phases][lunar phases] too thin and faint to capture around the [New][New] moon [are missing][are missing].
The two months the persistent astrophotographer chose were during a good stretch of weather during July and August, and the location was [Kayseri][Kayseri], [Turkey][Turkey].

## 詞彙學習（漢羅/POJ/KIP/華語/English）
- 【土耳其】Thó͘-jíⁿ-kî/Thóo-jínn-kî/土耳其/Turkey
- 【月行軌跡】goe̍h-hêng kúi-jiah/gue̍h-hîng kuí-jiah/月行跡/analemma of the Moon
- 【日行軌跡】ji̍t-hêng kúi-jiah/ji̍t-hîng kuí-jiah/日行跡/analemma
- 【自轉軸】chū-choán-tek/tsū-tsuán-tik/自轉軸/spin axis
- 【長株圓】tn̂g-tu-îⁿ/tn̂g-tu-înn/橢圓/elliptical
- 【月相】goe̍h-siòng/gue̍h-siòng/月相/lunar phase
- 【月圓週期】goe̍h-îⁿ chiu-kî/gue̍h-înn tsiu-kî/月圓週期/lunation



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[analemma]:https://youtu.be/Deli5COMJhs
[figure-8]:https://apod.nasa.gov/apod/ap160822.html
[analemma of the Moon]:https://apod.nasa.gov/apod/ap050713.html
[Moon returns]:https://solarsystem.nasa.gov/moons/earths-moon/lunar-phases-and-eclipses/
[photograph the Moon e]:https://apod.nasa.gov/apod/ap220612.html
[photograph the Moon t]:https://apod.tw/daily/20220612/
[its]:https://www.fourmilab.ch/earthview/moon_ap_per.html
[elliptical]:https://www.mathsisfun.com/geometry/ellipse.html
[featured image]:https://www.instagram.com/p/CjJQoBlMIUN/
[lunar phases]:https://solarsystem.nasa.gov/resources/676/phases-of-the-moon/
[New]:https://spaceplace.nasa.gov/review/all-about-the-moon/moon_phases.en.jpg
[are missing]:https://cdn.abcotvs.com/dip/images/831727_070615-cc-Sad-Cat-Thumb.jpg?w=800
[Kayseri]:https://youtu.be/amaLtD5ON1Q
[Turkey]:https://en.wikipedia.org/wiki/Turkey

---
title: 木衛三 Ganymede ê 烏影下底
date: 2022-10-07
publishdate: 2022-10-07T11:45:00+0800
tags: [木衛三 Ganymede, 木星, 近日點, 氣態巨行星, 長株圓, 大紅斑, 木星雲, 暗帶, 光區, 加利略衛星]
hero: https://apod.nasa.gov/apod/fap/image/2210/JovianEclipse1024c.jpg
summary: 木星 tī 地球天頂是 kah 太陽無仝爿。頂個月底，木星嘛行到欲倚近日點矣。
---

{{% apod %}}

- 原始文章：[In Ganymede's Shadow](https://apod.nasa.gov/apod/ap221007.html)
- 影像來源 kah [版權][copyright]：[Andrew McCarthy](https://www.instagram.com/cosmic_background/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 木衛三 Ganymede ê 烏影下底
木星 tī 地球天頂是 kah 太陽 [無仝爿][At opposition]。
頂個月底，木星行到欲倚近日點 ê 所在。
近日點就是天體 tī 伊長株圓軌道面頂行到離太陽上近彼點，木星 ê 近日點是明年初。
時到 [木星就會倚咱地球足近--ê][Jupiter exceptionally close]，按呢欲看太陽系內底上大粒 ê 氣態巨行星就會變做足讚--ê。
這張 [遮爾清楚 ê 木星影像][sharp image of Jupiter] 是 9 月 27 彼工 tī 美國 Arizona 州 Florence ê 後埕，用細台望遠鏡翕--ê。
這是 kā 影片影格疊出來 ê 相片，有通看著 [踅][bounded by] 這粒大行星、一輾一輾 ê 環形風。
暗帶 kah 光區 一逝一逝迒 tī 這粒氣態行星，閣有 [咧轉踅 ê 長株圓風暴][oval storms t] kah 有名 ê [大紅斑][Great Red Spot]。
加利略衛星 ê 木衛三 Ganymede 就 tī 這張相片 ê 正爿下跤遐。
[太陽系上大粒 ê 衛星][Solar System's largest moon] kah 伊 ê 烏影就 ùi 南方 ê [木星雲頂懸][Jovian cloud tops] 飛過。


## [POJ] Bo̍k-ūi-saⁿ Ganymede ê o͘-iáⁿ ē-té
Bo̍k-chhiⁿ tī Tē-kiû thiⁿ-téng sī kah Thài-iông bô kâng pêng.
Téng kò goe̍h-té, Bo̍k-chhiⁿ kiâⁿ kàu beh óa kīn-tē-tiám ê só͘-chāi.
Kīn-ji̍t-tiám to̍h sī thian-thé tī i tn̂g-tu-îⁿ kúi-tō bīn-téng kiâⁿ kàu lī Thài-iông siōng kīn hit-tiám, Bo̍k-chhiⁿ ê kīn-ji̍t-tiám sī môa-nî-chhoe.
Sî-kàu Bo̍k-chhiⁿ to̍h ē óa lán Tē-kiû chiok kīn--ê, án-ni beh khòaⁿ Thài-iông-hē lāi-té siōng tōa-lia̍p ê khì-thài kū-kiâⁿ-chhiⁿ to̍h ē piàn-chò chiok chán--ê.
Chit-tiuⁿ chiah-nī chheng-chhó͘ ê Bo̍k-chhiⁿ iáⁿ-siōng sī 9 goe̍h 27 hit-kang tī Bí-kok Arizona chiu Florence ê āu-tiâⁿ, iōng sè-tâi bōng-oán-kiàⁿ hip--ê.
Che sī kā iáⁿ-phìⁿ iáⁿ-keh tha̍h chhut-lâi ê siòng-phìⁿ, ū-thang khòaⁿ-tio̍h se̍h chit-lia̍p tōa-kiâⁿ-chhiⁿ, chi̍t-liàn chi̍t-liàn ê khoân-hêng hong.
Àm-tòa kah kng-khu chi̍t-chōa chi̍t-chōa hāⁿ tī chit-lia̍p khì-thài kiâⁿ-chhiⁿ, koh-ū leh tńg-se̍h ê tn̂g-tu-îⁿ hong-pō kah ū-miâ ê Tōa-âng-pan.
Ka-lī-lio̍h ūi-chhiⁿ ê Bo̍k-ūi-saⁿ Ganymede to̍h tī chit-tiuⁿ siòng-phìⁿ ê chiàⁿ-pêng ē-kha hiah.
Thài-iông-hē siōng tōa-lia̍p ê ūi-chhiⁿ kah i ê o͘-iáⁿ to̍h ùi lâm-hong ê Bo̍k-chhiⁿ-hûn téng-koân poe kòe.

## [KIP] Bo̍k-uī-sann Ganymede ê oo-iánn ē-té
Bo̍k-tshinn tī Tē-kiû thinn-tíng sī kah Thài-iông bô kâng pîng.
Tíng kò gue̍h-té, Bo̍k-tshinn kiânn kàu beh uá kīn-tē-tiám ê sóo-tsāi.
Kīn-ji̍t-tiám to̍h sī thian-thé tī i tn̂g-tu-înn kuí-tō bīn-tíng kiânn kàu lī Thài-iông siōng kīn hit-tiám, Bo̍k-tshinn ê kīn-ji̍t-tiám sī muâ-nî-tshue.
Sî-kàu Bo̍k-tshinn to̍h ē uá lán Tē-kiû tsiok kīn--ê, án-ni beh khuànn Thài-iông-hē lāi-té siōng tuā-lia̍p ê khì-thài kū-kiânn-tshinn to̍h ē piàn-tsò tsiok tsán--ê.
Tsit-tiunn tsiah-nī tshing-tshóo ê Bo̍k-tshinn iánn-siōng sī 9 gue̍h 27 hit-kang tī Bí-kok Arizona tsiu Florence ê āu-tiânn, iōng sè-tâi bōng-uán-kiànn hip--ê.
Tse sī kā iánn-phìnn iánn-keh tha̍h tshut-lâi ê siòng-phìnn, ū-thang khuànn-tio̍h se̍h tsit-lia̍p tuā-kiânn-tshinn, tsi̍t-liàn tsi̍t-liàn ê khuân-hîng hong.
Àm-tuà kah kng-khu tsi̍t-tsuā tsi̍t-tsuā hānn tī tsit-lia̍p khì-thài kiânn-tshinn, koh-ū leh tńg-se̍h ê tn̂g-tu-înn hong-pō kah ū-miâ ê Tuā-âng-pan.
Ka-lī-lio̍h uī-tshinn ê Bo̍k-uī-sann Ganymede to̍h tī tsit-tiunn siòng-phìnn ê tsiànn-pîng ē-kha hiah.
Thài-iông-hē siōng tuā-lia̍p ê uī-tshinn kah i ê oo-iánn to̍h uì lâm-hong ê Bo̍k-tshinn-hûn tíng-kuân pue kuè.


## [English] In Ganymede's Shadow

[At opposition][At opposition], opposite the Sun in Earth's sky, late last month Jupiter is also approaching perihelion, the closest point to the Sun in its elliptical orbit, early next year.
That makes [Jupiter exceptionally close][Jupiter exceptionally close] to our fair planet, currently resulting in excellent views of the Solar System's ruling gas giant.
On September 27, this [sharp image of Jupiter][sharp image of Jupiter] was recorded with a small telescope from a backyard in Florence, Arizona.
The stacked video frames reveal the massive world [bounded by][bounded by] planet girdling winds.
Dark belts and light zones span the gas giant, along with rotating [oval storms][oval storms e] and its signature [Great Red Spot][Great Red Spot].
Galilean moon Ganymede is below and right in the frame.
The [Solar System's largest moon][Solar System's largest moon] and its shadow are in transit across the southern [Jovian cloud tops][Jovian cloud tops].

## 詞彙學習（漢羅/POJ/KIP/華語/English）
- 【木衛三 Ganymede】Bo̍k-ūi-saⁿ Ganymede/Bo̍k-uī-sann Ganymede/木衛三蓋尼米德/Ganymede
- 【木星】Bo̍k-chhiⁿ/Bo̍k-tshinn/木星/Jupiter
- 【近日點】kīn-ji̍t-tiám/kīn-ji̍t-tiám/近日點/perihelion
- 【氣態巨行星】khì-thài kū-kiâⁿ-chhiⁿ/khì-thài kū-kiânn-tshinn/氣態巨行星/gas giant
- 【長株圓】tn̂g-tu-îⁿ/tn̂g-tu-înn/橢圓/elliptical
- 【大紅斑】Tōa-âng-pan/Tuā-âng-pan/大紅斑/Great Red Spot
- 【木星雲】Bo̍k-chhiⁿ-hûn/Bo̍k-tshinn-hûn/木星雲/Jovian cloud
- 【暗帶】àm-tòa/àm-tuà/暗帶/dark belts
- 【光區】kng-khu/kng-khu/光區/light zones
- 【加利略衛星】Ka-lī-lio̍h ūi-chhiⁿ/Ka-lī-lio̍h uī-tshinn/加利略衛星/Galilean moon


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[At opposition]:https://blogs.nasa.gov/Watch_the_Skies/2022/09/16/jupiter-to-reach-opposition-closet-approach-to-earth-in-70-years/
[Jupiter exceptionally close]:https://skyandtelescope.org/astronomy-news/jupiters-exceptionally-close-opposition/
[sharp image of Jupiter]:https://www.instagram.com/p/CjJjhSZvb5K/
[bounded by]:https://en.wikipedia.org/wiki/Atmosphere_of_Jupiter
[oval storms e]:https://apod.nasa.gov/apod/ap211229.html
[oval storms t]:https://apod.tw/daily/20211229/
[Great Red Spot]:https://apod.nasa.gov/apod/ap201019.html
[Solar System's largest moon]:https://solarsystem.nasa.gov/moons/jupiter-moons/ganymede/in-depth/
[Jovian cloud tops]:https://www.nasa.gov/mission_pages/juno/main/index.html

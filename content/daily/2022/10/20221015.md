---
title: Gamma-光暴天體 GRB 221009A
date: 2022-10-15
publishdate: 2022-10-15T11:45:00+0800
tags: [Gamma-光暴天體, GRB 221009A, 光子, 電子 bó͘-lu-to͘h, 烏洞, Fermi 大面積望遠鏡, Fermi Gamma-光 太空望遠鏡, 銀河盤, 動畫, 對角]
hero: https://apod.nasa.gov/apod/fap/image/2210/LAT_221009A_burst_opt_1080.gif
summary: Gamma-光暴天體 GRB 221009A 應該是有新 ê 烏洞出世 ê 信號，是 ùi 遙遠宇宙足久以前 ê 一粒咧崩塌 ê 恆星核心生出來--ê。

categories: [podcast]
vocals: [阿錕]
---

{{% apod %}}

- 原始文章：[GRB 221009A](https://apod.nasa.gov/apod/ap221015.html)
- 影像來源：[NASA](http://www.nasa.gov/mission_pages/GLAST/main/index.html), [DOE](http://www.energy.gov/), [Fermi LAT Collaboration](http://www-glast.stanford.edu)
- 台文翻譯：[An-Li Tsai][An-Li Tsai] ([NCU][NCU])

{{< podcast "clajvh4zx0a0a01t4axcu23r9" >}}

## [漢羅] Gamma-光暴天體 GRB 221009A
[Gamma-光暴天體 GRB 221009A][Gamma-ray burst GRB 221009A] 應該是有新 ê 烏洞出世 ê 信號，是 ùi 遙遠宇宙足久以前 ê 一粒崩塌 ê 恆星核心生出來--ê。
這張 gif 動畫就是咧描述這款超強 ê 爆發，這是 ùi [Fermi Gamma-光 太空望遠鏡][Fermi Gamma Ray Space Telescope] ê 資料建構出來--ê。
Fermi tī gamma-光偵測著伊 ê 能量，算出遮 ê 光子有超過 1 億 電子 bó͘-lu-to͘h。
Kah 可見光相比，光子 ê 能量差不多才 2 電子 bó͘-lu-to͘h 爾爾。
咱銀河盤平常時有發出穩定 ê [高能 gamma-光][high energy gamma-ray glow]，就 tī 畫面倒爿對角 [20 度闊][20 degree wide frame] ê 範圍內。
毋閣畫面中心 ê GRB 221009A 發--出 ê gamma-光，發出一目𥍉 ê 爍光了後，就隨閣暗去。
GRB 221009A 是 目前為止量著--ê 上光 ê gamma-光暴天體，而且伊嘛足近--ê，毋閣猶是有 20 億光年遠。
頂禮拜日 10 月 9 號 彼陣，GRB 221009A 爆發，發出 gamma-光光子。
伊 ê 高能輻射 [掃 tùi 咱地球來][swept over planet Earth]，有去予踅地球低軌道 ê Fermi 大面積望遠鏡 紀錄著 超過 10 點鐘 ê 時間。


## [POJ] Gamma-kng-pō thian-thé GRB 221009A
Gamma-kng po̍k-hoat thian-thé GRB 221009A èng-kai sī ū sin ê o͘-tōng chhut-sì ê sìn-hō, sī ùi iâu-oán ú-tiū chiok kú í-chêng ê chi̍t-lia̍p pang-lap ê hêng-chhiⁿ he̍k-sim siⁿ--chhut-lâi--ê.
Chit tiuⁿ gif tōng-ōe to̍h sī leh biâu-su̍t chit-khoán chhiau kiông ê po̍k-hoat, che sī ùi Fermi Gamma-kng Thài-khong Bōng-oán-kiàⁿ ê chu-liāu kiàn-kò͘--chhut-lâi--ê.
Fermi tī gamma-kng cheng-chhek tio̍h i ê lêng-liōng, sǹg-chhut chia ê kng-chú ū chhiau-kòe 1 ek tiān-chú bó͘-lu-to͘h.
Kah khó-kiàn-kng sio-pí, kng-chú ê lêng-liōng chha-put-to chiah 2 tiān-chú bó͘-lu-to͘h niā-niā.
Lán Gîn-hô-pôaⁿ pêng-siông-sî ū hoat-chhut ún-tēng ê ko-lêng gamma-kng, to̍h tī ōe-bīn tò-pêng siâ tùi-kak ōe-bīn tùi-kak 20 tō͘ khoah ê hoān-ûi lāi.
M̄-koh ōe-bīn tiong-sim ê GRB 221009A hoat--chhut ê gamma-kng, hoat-chhut chi̍t-ba̍k-nih ê sih-kng liáu-āu, to̍h sûi koh àm--khì.
GRB 221009A sī bo̍k-chêng ûi-chí niû-tio̍h--ê siōng kng ê gamma-kng-pō thian-thé, jî-chhiáⁿ i mā chiok kīn--ê, m̄-koh iáu-sī ū 20 ek kng-nî hn̄g.
Téng lé-pài-ji̍t 10 goe̍h 9 hō hit-chūn, GRB 221009A po̍k-hoat, hoat-chhut gamma-kng kng-chú.
I ê ko-lêng hok-siā sàu tùi lán Tē-kiû lâi, ū khì hō͘ se̍h Tē-kiû kē kúi-tō ê Fermi Tōa-bīn-chek Bōng-oán-kiàⁿ kì-lio̍k tio̍h chhiau-kòe 10 tiám-cheng ê sî-kan.


## [KIP] Gamma-kng-pō thian-thé GRB 221009A
Gamma-kng po̍k-huat thian-thé GRB 221009A ìng-kai sī ū sin ê oo-tōng tshut-sì ê sìn-hō, sī uì iâu-uán ú-tiū tsiok kú í-tsîng ê tsi̍t-lia̍p pang-lap ê hîng-tshinn hi̍k-sim sinn--tshut-lâi--ê.
Tsit tiunn gif tōng-uē to̍h sī leh biâu-su̍t tsit-khuán tshiau kiông ê po̍k-huat, tse sī uì Fermi Gamma-kng Thài-khong Bōng-uán-kiànn ê tsu-liāu kiàn-kòo--tshut-lâi--ê.
Fermi tī gamma-kng tsing-tshik tio̍h i ê lîng-liōng, sǹg-tshut tsia ê kng-tsú ū tshiau-kuè 1 ik tiān-tsú bóo-lu-tooh.
Kah khó-kiàn-kng sio-pí, kng-tsú ê lîng-liōng tsha-put-to tsiah 2 tiān-tsú bóo-lu-tooh niā-niā.
Lán Gîn-hô-puânn pîng-siông-sî ū huat-tshut ún-tīng ê ko-lîng gamma-kng, to̍h tī uē-bīn tò-pîng siâ tuì-kak uē-bīn tuì-kak 20 tōo khuah ê huān-uî lāi.
M̄-koh uē-bīn tiong-sim ê GRB 221009A huat--tshut ê gamma-kng, huat-tshut tsi̍t-ba̍k-nih ê sih-kng liáu-āu, to̍h suî koh àm--khì.
GRB 221009A sī bo̍k-tsîng uî-tsí niû-tio̍h--ê siōng kng ê gamma-kng-pō thian-thé, jî-tshiánn i mā tsiok kīn--ê, m̄-koh iáu-sī ū 20 ik kng-nî hn̄g.
Tíng lé-pài-ji̍t 10 gue̍h 9 hō hit-tsūn, GRB 221009A po̍k-huat, huat-tshut gamma-kng kng-tsú.
I ê ko-lîng hok-siā sàu tuì lán Tē-kiû lâi, ū khì hōo se̍h Tē-kiû kē kuí-tō ê Fermi Tuā-bīn-tsik Bōng-uán-kiànn kì-lio̍k tio̍h tshiau-kuè 10 tiám-tsing ê sî-kan.

## [English] GRB 221009A
[Gamma-ray burst GRB 221009A][Gamma-ray burst GRB 221009A] likely signals the birth of a new black hole, formed at the core of a collapsing star long ago in the distant universe.
The extremely powerful blast is depicted in this animated gif constructed using data from the [Fermi Gamma Ray Space Telescope][Fermi Gamma Ray Space Telescope].
Fermi captured the data at gamma-ray energies, detecting photons with over 100 _million_ electron volts.
In comparison visible light photons have energies of about 2 electron volts.
A steady, [high energy gamma-ray glow][high energy gamma-ray glow] from the plane of our Milky Way galaxy runs diagonally through the [20 degree wide frame][20 degree wide frame] at the left, while the transient gamma-ray flash from GRB 221009A appears at center and then fades.
One of the brightest gamma-ray bursts ever detected GRB 221009A is also close as far as gamma-ray bursts go, but still lies about 2 _billion_ light-years away.
In low Earth orbit Fermi’s Large Area Telescope recorded gamma-ray photons from the burst for more than 10 hours as high-energy radiation from GRB 221009A [swept over planet Earth][swept over planet Earth] last Sunday, October 9.

## 詞彙學習（漢羅/POJ/KIP/華語/English）
- 【GRB 221009A】GRB jī-jī it-khòng khòng-kiú A/GRB jī-jī it-khòng khòng-kiú A/GRB 221009A/GRB 221009A
- 【Gamma-光暴天體】Gamma-kng-pō thian-thé/Gamma-kng-pō thian-thé/伽瑪射線暴/Gamma-ray burst
- 【烏洞】o͘-tōng/oo-tōng/黑洞/blackhole
- 【光子】kng-chú/kng-tsú/光子/photon
- 【銀河盤】Gîn-hô-pôaⁿ/Gîn-hô-puânn/銀河盤/plane of the Milky Way
- 【電子 bó͘-lu-to͘h】tiān-chú bó͘-lu-to͘h/tiān-tsú bóo-lu-tooh/電子伏特/electron volt
- 【Fermi Gamma-光 太空望遠鏡】Fermi Gamma-kng Thài-khong Bōng-oán-kiàⁿ/Fermi Gamma-kng Thài-khong Bōng-uán-kiànn/費米伽瑪射線太空望遠鏡/Fermi Gamma Ray Space Telescope
- 【Fermi 大面積望遠鏡】Fermi Tōa-bīn-chek Bōng-oán-kiàⁿ/Fermi Tuā-bīn-tsik Bōng-uán-kiànn/費米大面積望遠鏡/Fermi’s Large Area Telescope
- 【動畫】tōng-ōe/tōng-uē/動畫/animation
- 【對角】tùi-kak/tuì-kak/對角/diagonal

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Gamma-ray burst GRB 221009A]:https://www.nasa.gov/feature/goddard/2022/nasa-s-swift-fermi-missions-detect-exceptional-cosmic-blast
[Fermi Gamma Ray Space Telescope]:https://www.nasa.gov/content/fermi-gamma-ray-space-telescope
[high energy gamma-ray glow]:https://apod.nasa.gov/apod/ap131206.html
[20 degree wide frame]:https://svs.gsfc.nasa.gov/14227
[swept over planet Earth]:https://www.pbs.org/wgbh/nova/gamma/milkyway.html

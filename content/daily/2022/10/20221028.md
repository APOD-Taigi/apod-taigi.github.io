---
title: 哈雷彗星 累積七年 ê 塗粉
date: 2022-10-28
publishdate: 2022-10-28T11:45:00+0800
tags: [哈雷彗星, 彗星, 1P/Halley, 掃帚星, 內太陽系, 長尾星, 寶瓶座 η, 獵戶座, 獵戶座流星雨, 流星雨, 獵戶座流星, 流星雨極大期, 流星, 參宿四, 輻射點]
hero: https://apod.nasa.gov/apod/image/2210/2016-2022_Orionids_Pano_1100px_0.jpg
summary: 哈雷彗星 (編號 1P/Halley) 是人類頭一粒知影 ê 掃帚星，每 75 冬就會轉來內太陽系一擺。
categories: [podcast]
vocals: [阿錕]
---

{{% apod %}}

- 原始文章：[Seven Years of Halley Dust](https://apod.nasa.gov/apod/ap221028.html)
- 影像來源 kah [版權][copyright]：[Petr Horalek](https://www.petrhoralek.com/#about-1) / [Institute of Physics in Opava](https://www.slu.cz/phys/en/)
- 台文翻譯：[An-Li Tsai][An-Li Tsai] ([NCU][NCU])

{{< podcast "claqzhag201yh01wt9ngtfcv1" >}}

## [漢羅] 哈雷彗星 累積七年 ê 塗粉
[哈雷彗星 (編號 1P/Halley)][comet Halley (1P/Halley)] 是人類頭一粒認捌 ê 掃帚星，每 75 冬就會轉來內太陽系一擺。
咱頂擺直接用目睭看著這粒有名 ê 長尾星，是 1986 年彼陣。
毋過咱踮地球，逐年攏會當看著兩擺哈雷彗星 ê 塗粉殘骸，包括 [五月 ê 寶瓶座 η 流星雨][Eta Aquarids in May] 佮 [十月 ê 獵戶座流星雨][Orionids in October]。
In 佇天頂就親像是咧落雨仝款。
這張 [獵戶座流星雨 ê 合成影像][compiles Orionid meteors] 是 kā 2015 年 到 2022 年翕--ê 相片疊做伙，嘛包括 出現佇 10 月 21 ê 流星雨極大期。
這張夜空全景圖內底，差不多有 47 粒較光 ê 流星。
背景 ê 夜空有長長 ê 銀河佮滿滿 ê 天星，獵戶座流星看起來就親像是 ùi 獵戶座 參宿四 [北方 ê 輻射點][from a point just north] 來--ê。
前景是 Slovakia 共和國 西部 Presov 市附近 ê 山脈。



## [POJ] Ha-lûi hūi-chhiⁿ lúi-chek chhit nî ê thô͘-hún
Ha-lûi hūi-chhiⁿ (pian-hō 1P/Halley) sī jîn-lūi thâu chi̍t lia̍p jīn-bat ê sàu-chhiú-chhiⁿ, múi 75 tang to̍h ē tńg-lâi Lōe Thài-iông-hē chi̍t pái.
Lán téng-pái ti̍t-chiap iōng ba̍k-chiu khòaⁿ-tio̍h chit-lia̍p ū-miâ ê tn̂g-bóe-chhiⁿ, sī 1986 nî hit-chūn.
M̄-koh lán tiàm Tē-kiû, ta̍k-nî lóng ê-táng khòaⁿ-tio̍h nn̄g pái Ha-lûi hūi-chhiⁿ ê thô͘-hún chân-hâi, pau-koat gō͘ goe̍h ê Pó-pân-chō η liû-chhiⁿ-hō͘ kah cha̍p goe̍h ê La̍h-hō͘-chō liû-chhiⁿ-hō͘.
In tī thiⁿ-téng to̍h chhiⁿ-chhiūⁿ sī leh lo̍h-hō͘ kāng-khoán.
Chit tiuⁿ La̍h-hō͘-chō liû-chhiⁿ-hō͘ ê ha̍p-sêng iáⁿ-siōng sī kā 2015 nî kàu 2022 nî hip--ê siòng-phìⁿ tha̍h chò-hóe, mā pau-koat chhut-hiān tī 10 goe̍h 21 ê liû-chhiⁿ-hō͘ ke̍k-tōa-kî.
Chit tiûⁿ iā-khong choân-kéng-tô͘ lāi-té, chha-put-to ū 47 lia̍p khah kng ê liû-chhiⁿ.
Pōe-kéng ê iā-khong ū tn̂g-tn̂g ê Gîn-hô kah móa-móa ê thiⁿ-chhiⁿ, La̍h-hō͘-chō liû-chhiⁿ khòaⁿ--khí-lâi to̍h chhiⁿ-chhiūⁿ sī ùi La̍h-hō͘-chō Chham-siù-sù pak-hong ê hok-siā-tiám lâi--ê.
Chiân-kéng sī Slovakia Kiōng-hô-kok se-pō͘ Presov chhī hū-kīn ê soaⁿ-me̍h.

## [KIP] Ha-luî huī-tshinn luí-tsik tshit nî ê thôo-hún
Ha-luî huī-tshinn (pian-hō 1P/Halley) sī jîn-luī thâu tsi̍t lia̍p jīn-bat ê sàu-tshiú-tshinn, muí 75 tang to̍h ē tńg-lâi Luē Thài-iông-hē tsi̍t pái.
Lán tíng-pái ti̍t-tsiap iōng ba̍k-tsiu khuànn-tio̍h tsit-lia̍p ū-miâ ê tn̂g-bué-tshinn, sī 1986 nî hit-tsūn.
M̄-koh lán tiàm Tē-kiû, ta̍k-nî lóng ê-táng khuànn-tio̍h nn̄g pái Ha-luî huī-tshinn ê thôo-hún tsân-hâi, pau-kuat gōo gue̍h ê Pó-pân-tsō η liû-tshinn-hōo kah tsa̍p gue̍h ê La̍h-hōo-tsō liû-tshinn-hōo.
In tī thinn-tíng to̍h tshinn-tshiūnn sī leh lo̍h-hōo kāng-khuán.
Tsit tiunn La̍h-hōo-tsō liû-tshinn-hōo ê ha̍p-sîng iánn-siōng sī kā 2015 nî kàu 2022 nî hip--ê siòng-phìnn tha̍h tsò-hué, mā pau-kuat tshut-hiān tī 10 gue̍h 21 ê liû-tshinn-hōo ki̍k-tuā-kî.
Tsit tiûnn iā-khong tsuân-kíng-tôo lāi-té, tsha-put-to ū 47 lia̍p khah kng ê liû-tshinn.
Puē-kíng ê iā-khong ū tn̂g-tn̂g ê Gîn-hô kah muá-muá ê thinn-tshinn, La̍h-hōo-tsō liû-tshinn khuànn--khí-lâi to̍h tshinn-tshiūnn sī uì La̍h-hōo-tsō Tsham-siù-sù pak-hong ê hok-siā-tiám lâi--ê.
Tsiân-kíng sī Slovakia Kiōng-hô-kok se-pōo Presov tshī hū-kīn ê suann-me̍h.


## [English] Seven Years of Halley Dust
History's first known periodic [comet Halley (1P/Halley)][comet Halley (1P/Halley)] returns to the inner Solar System every 75 years or so.
The famous comet made its last appearance to the naked-eye in 1986.
But dusty debris from Comet Halley can be seen raining through planet Earth's skies twice a year during two annual meteor showers, the [Eta Aquarids in May][Eta Aquarids in May] and the [Orionids in October][Orionids in October].
Including meteors near the shower maximum on October 21, this composite view [compiles Orionid meteors][compiles Orionid meteors] captured from years 2015 through 2022.
About 47 bright meteors are registered in the panoramic night skyscape.
Against a starry background extending along the Milky Way, the Orionid meteors all seem to radiate [from a point just north][from a point just north] of Betelgeuse in the familiar constellation of the Hunter.
In the foreground are mountains in eastern Slovakia near the city of Presov.


## 詞彙學習

|漢羅|POJ|KIP|華語|English|
|-|-|-|-|-|
|哈雷彗星|Ha-lûi hūi-chhiⁿ|Ha-luî huī-tshinn|哈雷彗星|Comet Halley|
|1P/Halley|it P Halley|it P Halley|1P/Halley|1P/Halley|
|內太陽系|Lōe Thài-iông-hē|Luē Thài-iông-hē|內太陽系|Inner Solar System|
|內太陽系|Lāi Thài-iông-hē|Lāi Thài-iông-hē|內太陽系|Inner Solar System|
|掃帚星|sàu-chhiú-chhiⁿ|sàu-tshiú-tshinn|掃帚星|comet|
|長尾星|tn̂g-bóe-chhiⁿ|tn̂g-bué-tshinn|長尾星|comet|
|寶瓶座 η 流星雨|Pó-pân-chō Eta liû-chhiⁿ-hō͘|Pó-pân-tsō Eta liû-tshinn-hōo|寶瓶座 η 流星雨|Eta Aquarids meteors|
|獵戶座|La̍h-hō͘-chō|La̍h-hōo-tsō|獵戶座|constellation of the Hunter|
|獵戶座流星雨|La̍h-hō͘-chō liû-chhiⁿ-hō͘|La̍h-hōo-tsō liû-tshinn-hōo|獵戶座流星雨|Orionid meteors|
|流星雨|liû-chhiⁿ-hō͘|liû-tshinn-hōo|流星雨|meteor showers|
|流星|liû-chhiⁿ|liû-tshinn|流星|meteors|
|流星雨極大期|liû-chhiⁿ-hō͘ ke̍k-tōa-kî|liû-tshinn-hōo ki̍k-tuā-kî|流星雨極大期|the shower maximum|
|參宿四|Chham-siù-sù|Tsham-siù-sù|參宿四|Betelgeuse|
|輻射點|hok-siā-tiám|hok-siā-tiám|輻射點|radiate point|
|Slovakia 共和國|Slovakia Kiōng-hô-kok|Slovakia Kiōng-hô-kok|斯洛伐克共和國|Slovak Republic|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/


[comet Halley (1P/Halley)]:https://solarsystem.nasa.gov/asteroids-comets-and-meteors/comets/1p-halley/in-depth/
[Eta Aquarids in May]:https://solarsystem.nasa.gov/asteroids-comets-and-meteors/meteors-and-meteorites/eta-aquarids/in-depth/
[Orionids in October]:https://solarsystem.nasa.gov/asteroids-comets-and-meteors/meteors-and-meteorites/orionids/in-depth/
[compiles Orionid meteors]:https://www.petrhoralek.com/?p=23223
[from a point just north]:https://apod.nasa.gov/apod/ap171030.html

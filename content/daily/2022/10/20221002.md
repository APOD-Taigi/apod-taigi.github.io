---
title: 超新星炮台 kā 脈動星 J0002 搩出去
date: 2022-10-02
publishdate: 2022-10-02T11:45:00+0800
tags: [free2share, 超新星, 脈動星, PSR J0002+6216, CTB 1, 超新星殘骸, 中子星]
hero: https://apod.nasa.gov/apod/fap/image/2210/CannonSupernova_English_960.jpg
summary: 是啥物物件會當 kā 中子星 當做炮彈按呢射出去？是超新星啦！
categories: [podcast]
vocals: [阿錕]
---

{{% apod %}}

- 原始文章：[Supernova Cannon Expels Pulsar J0002](https://apod.nasa.gov/apod/ap221002.html)
- 影像來源：[F. Schinzel](https://physics.unm.edu/pandaweb/people/person.php?personID=1114) [et al.](https://ui.adsabs.harvard.edu/abs/2019ApJ...876L..17S/abstract) ([NRAO](https://public.nrao.edu/), [NSF](https://www.nsf.gov/)), [Canadian Galactic Plane Survey](https://www.cadc-ccda.hia-iha.nrc-cnrc.gc.ca/en/cgps/) ([DRAO](https://astro-canada.ca/l_observatoire_federal_de_radioastrophysique-the_dominion_radio_astrophysical_observatory-eng)), [NASA](https://www.nasa.gov/) ([IRAS](https://www.jpl.nasa.gov/missions/infrared-astronomical-satellite-iras/)); 資料合成：[Jayanne English](http://www2.physics.umanitoba.ca/u/english/) ([U. Manitoba](https://www.sci.umanitoba.ca/physics-astronomy/))
- 台文翻譯：[An-Li Tsai][An-Li Tsai] ([NCU][NCU])

{{< podcast "cl9r61e0n021w01w65sgrdb3h" >}}

## [漢羅] 超新星炮台 kā 脈動星 J0002 搩出去
是啥物物件會當 kā 中子星 當做炮彈按呢射出去？
是超新星啦！
差不多 1 萬年前，tī 銀河系內底 生出 超新星殘骸 [CTB 1][CTB 1 t] ê [超新星][supernova]，毋若毀滅一粒大質量恆星，而且 kā 新形成 ê [中子星][neutron star] ê 核心，[脈動星][pulsar 1]，炸掉矣。
[這粒脈動星][The pulsar] 一秒鐘踅 8.7 擺。
會揣著伊，是利用一款會當下載到家己電腦 ê 軟體 [Einstein@Home][Einstein@Home]，連到 踅地球--ê NASA [Fermi Gamma-Ray 天文台][Fermi Gamma-Ray Observatory] 資料庫搜揣資料，[才發現--ê][discovered]。
這粒 [脈動星 PSR J0002+6216][pulsar PSR J0002+6216] (簡稱 J0002) 一秒鐘行 1000 公里，早就已經脫離 [超新星殘骸][supernova remnant] CTB 1，而且伊 ê [速度緊甲][fast enough] 會當離開咱 ê 銀河系。
[Tī 這張相片內底][Pictured]，咱會當看著 [脈動星][pulsar 2] ê 路線拖到超新星殘骸 ê 倒爿下跤遐。
[這張影像][featured image] 是 kā [VLA][VLA] kah DRAO [電波天文台][radio observatories] 翕著 ê 電波影像，kah 踅地球 ê NASA [IRAS][IRAS] [紅外線][infrared] 天文台 ê 資料庫影像 鬥做伙，產生 ê 合成影像。
咱已經知影講超新星就敢若是炮台，咱嘛知影 [脈動星就敢若是炮彈][pulsars can act as cannonballs]，毋閣咱猶毋知超新星是按怎 kā 脈動星搩出去--ê。

## [POJ] Chhiau-sin-seng phàu-tâi kā Me̍h-tōng-chhiⁿ J0002 kiat--chhut-khì
Sī siáⁿ-mih mi̍h-kiāⁿ ē-tàng kā tiōng-chú-chhiⁿ tòng-chòe phàu-tôaⁿ án-ni siā--chhut-khì?
Sī chhiau-sin-seng la̍h!
Chha-put-to 1 bān nî-chêng, tī gîn-hô-hē lāi-té siⁿ-chhut chhiau-sin-seng chân-hâi CTB 1 ê chhiau-sin-seng, m̄-nā húi-bia̍t chi̍t-lia̍p tōa-chit-liōng hêng-chhiⁿ, jî-chhiáⁿ kā sin hêng-sêng ê tiōng-chú-chhiⁿ ê he̍k-sim, me̍h-tōng-chhiⁿ, chà tiāu--ah.
Chit-lia̍p me̍h-tōng-chhiⁿ chi̍t bió-cheng se̍h 8.7 pái.
Ē chhōe-tio̍h i, sī lī-iōng chi̍t-khoán ē-tàng hā-chài kàu ka-tī tiān-náu ê nńg-thé Einstein@Home, liân kàu se̍h tē-kiû--ê NASA Fermi Gamma-Ray thian-bûn-tâi ê chu-liāu-khò͘ chhiau-chhōe chu-liāu, chiah hoat-hiān--ê.
Chit-lia̍p me̍h-tōng-chhiⁿ PSR J0002+6216 (kán-chheng J0002) chi̍t bió-cheng kiâⁿ 1000 kong-lí, chá to̍h í-keng thoat-lî chhiau-sin-seng chân-hâi CTB 1, jî-chhiáⁿ i ê sok-tō͘ kín kah ē-tàng lī-khui lán ê Gîn-hô-hē.
Tī chit-tiuⁿ siòng-phìⁿ lāi-té, lán ē-tàng khòaⁿ-tio̍h me̍h-tōng-chhiⁿ ê lō͘-sòaⁿ thoa kàu chhiau-sin-seng chân-hâi ê tò-pêng ē-kha hiah.
Chit-tiuⁿ iáⁿ-siōng sī kā VLA kah DRAO tiān-pho thian-bûn-tâi hip-tio̍h ê tiān-pho iáⁿ-siōng, kah se̍h Tē-kiû ê NASA IRAS âng-gōa-sòaⁿ thian-bûn-tâi ê chu-liāu-khò͘ iáⁿ-siōng tàu chò-hóe, sán-seng ê ha̍p-sêng iáⁿ-siōng.
Lán í-keng chai-iáⁿ kóng chhiau-sin-seng to̍h ká-ná sī phàu-tâi, lán mā chai-iáⁿ me̍h-tōng-chhiⁿ to̍h ká-ná sī phàu-tôaⁿ, m̄-koh lán iáu m̄-chai chhiau-sin-seng sī án-ná kā me̍h-tōng-chhiⁿ kiat--chhut-khì--ê.

## [KIP] Tshiau-sin-sing phàu-tâi kā Me̍h-tōng-tshinn J0002 kiat--tshut-khì
Sī siánn-mih mi̍h-kiānn ē-tàng kā tiōng-tsú-tshinn tòng-tsuè phàu-tuânn án-ni siā--tshut-khì?
Sī tshiau-sin-sing la̍h!
Tsha-put-to 1 bān nî-tsîng, tī gîn-hô-hē lāi-té sinn-tshut tshiau-sin-sing tsân-hâi CTB 1 ê tshiau-sin-sing, m̄-nā huí-bia̍t tsi̍t-lia̍p tuā-tsit-liōng hîng-tshinn, jî-tshiánn kā sin hîng-sîng ê tiōng-tsú-tshinn ê hi̍k-sim, me̍h-tōng-tshinn, tsà tiāu--ah.
Tsit-lia̍p me̍h-tōng-tshinn tsi̍t bió-tsing se̍h 8.7 pái.
Ē tshuē-tio̍h i, sī lī-iōng tsi̍t-khuán ē-tàng hā-tsài kàu ka-tī tiān-náu ê nńg-thé Einstein@Home, liân kàu se̍h tē-kiû--ê NASA Fermi Gamma-Ray thian-bûn-tâi ê tsu-liāu-khòo tshiau-tshuē tsu-liāu, tsiah huat-hiān--ê.
Tsit-lia̍p me̍h-tōng-tshinn PSR J0002+6216 (kán-tshing J0002) tsi̍t bió-tsing kiânn 1000 kong-lí, tsá to̍h í-king thuat-lî tshiau-sin-sing tsân-hâi CTB 1, jî-tshiánn i ê sok-tōo kín kah ē-tàng lī-khui lán ê Gîn-hô-hē.
Tī tsit-tiunn siòng-phìnn lāi-té, lán ē-tàng khuànn-tio̍h me̍h-tōng-tshinn ê lōo-suànn thua kàu tshiau-sin-sing tsân-hâi ê tò-pîng ē-kha hiah.
Tsit-tiunn iánn-siōng sī kā VLA kah DRAO tiān-pho thian-bûn-tâi hip-tio̍h ê tiān-pho iánn-siōng, kah se̍h Tē-kiû ê NASA IRAS âng-guā-suànn thian-bûn-tâi ê tsu-liāu-khòo iánn-siōng tàu tsò-hué, sán-sing ê ha̍p-sîng iánn-siōng.
Lán í-king tsai-iánn kóng tshiau-sin-sing to̍h ká-ná sī phàu-tâi, lán mā tsai-iánn me̍h-tōng-tshinn to̍h ká-ná sī phàu-tuânn, m̄-koh lán iáu m̄-tsai tshiau-sin-sing sī án-ná kā me̍h-tōng-tshinn kiat--tshut-khì--ê.

## [English] Supernova Cannon Expels Pulsar J0002
What could shoot out a neutron star like a cannon ball?
A supernova.
About 10,000 years ago, the [supernova][supernova] that created the nebular remnant [CTB 1][CTB 1 e] not only destroyed a massive star but blasted its newly formed [neutron star][neutron star] core -- a [pulsar][pulsar 1] -- out into the Milky Way Galaxy.
[The pulsar][The pulsar], spinning 8.7 times a second, was [discovered][discovered] using downloadable software [Einstein@Home][Einstein@Home] searching through data taken by NASA's orbiting [Fermi Gamma-Ray Observatory][Fermi Gamma-Ray Observatory].
Traveling over 1,000 kilometers per second, the [pulsar PSR J0002+6216][pulsar PSR J0002+6216] (J0002 for short) has already left the [supernova remnant][supernova remnant] CTB 1, and is even [fast enough][fast enough] to leave our Galaxy.
[Pictured][Pictured], the trail of the [pulsar][pulsar 2] is visible extending to the lower left of the supernova remnant.
The [featured image][featured image] is a combination of radio images from the [VLA][VLA] and DRAO [radio observatories][radio observatories], as well as data archived from NASA's orbiting [IRAS][IRAS] [infrared][infrared] observatory.
It is well known that supernovas can act as cannons, and even that [pulsars can act as cannonballs][pulsars can act as cannonballs] -- what is not known is how supernovas do it.

## 詞彙學習

|漢羅|POJ|KIP|華語|English|
|-|-|-|-|-|
|超新星|chhiau-sin-seng|tshiau-sin-sing|超新星|supernova|
|脈動星|me̍h-tōng-chhiⁿ|me̍h-tōng-tshinn|脈動星|pulsar|
|PSR J0002+6216|PSR J khòng-khòng-khòng-jī ka lio̍k-jī-it-lio̍k|PSR J khòng-khòng-khòng-jī ka lio̍k-jī-it-lio̍k|PSR J0002+6216|PSR J0002+6216|
|CTB 1|CTB one|CTB one|CTB 1|CTB 1|
|超新星殘骸|chhiau-sin-seng chân-hâi|tshiau-sin-sing tsân-hâi|超新星殘骸|supernova explosion|
|中子星|tiōng-chú-chhiⁿ|tiōng-tsú-tshinn|中子星|neutron star|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[supernova]:https://www.nasa.gov/subject/7226/supernova/
[CTB 1 e]:https://apod.nasa.gov/apod/ap210118.html
[CTB 1 t]:https://apod.tw/daily/20210118/
[neutron star]:https://svs.gsfc.nasa.gov/12605
[pulsar 1]:https://apod.nasa.gov/apod/ap090709.html
[The pulsar]:https://public.nrao.edu/news/cannonball-pulsar/
[discovered]:https://ui.adsabs.harvard.edu/abs/2019ApJ...876L..17S/abstract
[Einstein@Home]:https://einsteinathome.org/
[Fermi Gamma-Ray Observatory]:https://en.wikipedia.org/wiki/Fermi_Gamma-ray_Space_Telescope
[pulsar PSR J0002+6216]:https://vimeo.com/325195213
[supernova remnant]:https://apod.nasa.gov/apod/ap190113.html
[fast enough]:https://t4.ftcdn.net/jpg/04/38/92/21/360_F_438922163_89DqLkKksDD8jcWSfN7YrIjvxQ2s4tj2.jpg
[Pictured]:https://www.youtube.com/watch?v=5pGXqrovaFo
[pulsar 2]:https://en.wikipedia.org/wiki/Pulsar
[featured image]:https://www.nasa.gov/feature/goddard/2019/nasa-s-fermi-satellite-clocks-cannonball-pulsar-speeding-through-space
[VLA]:https://apod.nasa.gov/apod/ap060514.html
[radio observatories]:https://public.nrao.edu/news/cannonball-pulsar/
[IRAS]:https://en.wikipedia.org/wiki/IRAS
[infrared]:https://science.nasa.gov/ems/07_infraredwaves
[pulsars can act as cannonballs]:https://en.wikipedia.org/wiki/Supernova#/media/File:Chandra-crab.jpg

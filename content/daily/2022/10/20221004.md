---
title: Kā 恆星 提掉 ê 鴟鴞星雲
date: 2022-10-04
publishdate: 2022-10-04T11:45:00+0800
tags: [鴟鴞星雲, 開放星團, 巨蛇座, 水素, 酸素, 發射星雲, 雙筒千里鏡, M16]
hero: https://apod.nasa.gov/apod/fap/image/2210/M16Eagle_Akar_960_starless.jpg
summary: 這規 ê 形體看起來敢若是一隻鴟鴞。是講這張鴟鴞星雲中心 ê 特寫是一个較光 ê 區域，實際上伊是一个較大 ê 烏暗塗粉殼中心 ê 窗仔門。
categories: [podcast]
vocals: [阿錕]
---

{{% apod %}}

- 原始文章：[Star-Forming Eagle Nebula without Stars](https://apod.nasa.gov/apod/ap221004.html)
- 影像來源 kah 版權：[Yannick Akar](https://www.instagram.com/dotexplore/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clab7loj808hx01u912k3h0xx" >}}

## [漢羅] Kā 恆星 提掉 ê 鴟鴞星雲
這規个形體看起來敢若是一隻鴟鴞。
是講這張 [鴟鴞星雲][Eagle Nebula] 中心 ê 特寫是一个 [較光 ê 區域][bright region]，實際上伊是一个較大 ê 烏暗 [塗粉][dust]殼 中心 ê 窗仔門。
這个窗仔門內底有一个 光-iàⁿ-iàⁿ ê [工場][workshop appears] 當咧製造規粒 [開放星團][open cluster]。
這个閬縫內底有 [長長 ê 雲柱][tall pillars] kah [圓圓 ê 球體][round globules]，閣有其他製造恆星 ê 烏暗塗粉 kah 冷 [分子氣體][molecular gas]。
是講較矛盾 ê 是，咱若是欲看這个 [恆星製造][star formation] 工場，內底無恆星會 [較好][appreciate]。
所以咱會當用數位處理 ê 方式 kā 恆星 ùi 相片內底徙走。
鴟鴞 [發射星雲][emission nebula] 嘛叫做 M16，kah 咱 ê 距離是 6500 [光年][light years] 遠，有 20 光年闊。
咱會當用 [雙筒千里鏡][binoculars] 揣著伊，就 tī [巨蛇座][Serpens] ê 方向。
欲 [創作這張相片][Creating this picture]，需要 22 點鐘久 ê 感光時間，特別 kā [水素][hydrogen]（紅色）kah [酸素][oxygen]（藍色）發射線 ê 色光合成，才有這張--ê。


## [POJ] Kā hêng-chhiⁿ the̍h-tiāu ê Ba̍h-hio̍h-seng-hûn
Chit kui-ê hêng-thé khòaⁿ-khí-lâi ká-ná sī chi̍t chiah ba̍h-hio̍h.
Sī kóng chit-tiuⁿ Ba̍h-hio̍h-seng-hûn tiong-sim ê te̍k-siá sī chi̍t-ê khah kng ê khu-he̍k si̍t-chè-siōng i sī chi̍t-ê khah tōa ê o͘-àm thô͘-hún-khak tiong-sim ê thang-á-mn̂g.
Chit-ê thang-á-mn̂g lāi-té ū chi̍t-ê kng-iàⁿ-iàⁿ ê kang-tiûⁿ tng-leh chè-chō kui-lia̍p khai-hòng-seng-thoân.
Chit-ê làng-phāng lāi-té ū tn̂g-tn̂g ê hûn-thiāu kah îⁿ-îⁿ ê kiû-thé, koh ū kî-tha chè-chō hêng-chhiⁿ ê o͘-àm thô͘-hún kah léng hun-chú khì-thé.
Sī kóng khah mâu-tún ê sī, lán nā-sī beh khòaⁿ chit-ê hêng-chhiⁿ chè-chō kang-tiûⁿ, lāi-té bô hêng-chhiⁿ ē khah hó.
Só͘-í lán ē-tàng iōng só͘-ūi chhú-lí ê hong-sek kā hêng-chhiⁿ ùi siòng-phìⁿ lāi-té sóa cháu.
Ba̍h-hio̍h hoat-siā seng-hûn mā kiò-chò M16, kah lán ê kū-lî sī 6500 kng-nî hn̄g, ū 20 kng-nî khoah.
Lán ē-tàng iōng siang-tâng chhian-lí-kiàⁿ chhōe-tio̍h i, to̍h tī Kū-siâ-chō ê hong-hiòng.
Beh chhòng-chok chit-tiuⁿ siòng-phìⁿ, su-iàu 22 tiám-cheng kú ê kám-kng sî-kan, te̍k-pia̍t kā chúi-sò͘ (âng-sek) kah sàng-sò͘ (nâ-sek) hoat-siā-sòaⁿ ê se̍k-kng ha̍p-sêng, chiah ū chit-tiuⁿ--ê.


## [KIP] Kā hîng-tshinn the̍h-tiāu ê Ba̍h-hio̍h-sing-hûn
Tsit kui-ê hîng-thé khuànn-khí-lâi ká-ná sī tsi̍t tsiah ba̍h-hio̍h.
Sī kóng tsit-tiunn Ba̍h-hio̍h-sing-hûn tiong-sim ê ti̍k-siá sī tsi̍t-ê khah kng ê khu-hi̍k si̍t-tsè-siōng i sī tsi̍t-ê khah tuā ê oo-àm thôo-hún-khak tiong-sim ê thang-á-mn̂g.
Tsit-ê thang-á-mn̂g lāi-té ū tsi̍t-ê kng-iànn-iànn ê kang-tiûnn tng-leh tsè-tsō kui-lia̍p khai-hòng-sing-thuân.
Tsit-ê làng-phāng lāi-té ū tn̂g-tn̂g ê hûn-thiāu kah înn-înn ê kiû-thé, koh ū kî-tha tsè-tsō hîng-tshinn ê oo-àm thôo-hún kah líng hun-tsú khì-thé.
Sī kóng khah mâu-tún ê sī, lán nā-sī beh khuànn tsit-ê hîng-tshinn tsè-tsō kang-tiûnn, lāi-té bô hîng-tshinn ē khah hó.
Sóo-í lán ē-tàng iōng sóo-uī tshú-lí ê hong-sik kā hîng-tshinn uì siòng-phìnn lāi-té suá tsáu.
Ba̍h-hio̍h huat-siā sing-hûn mā kiò-tsò M6, kah lán ê kū-lî sī 6500 kng-nî hn̄g, ū 20 kng-nî khuah.
Lán ē-tàng iōng siang-tâng tshian-lí-kiànn tshuē-tio̍h i, to̍h tī Kū-siâ-tsō ê hong-hiòng.
Beh tshòng-tsok tsit-tiunn siòng-phìnn, su-iàu 22 tiám-tsing kú ê kám-kng sî-kan, ti̍k-pia̍t kā tsuí-sòo (âng-sik) kah sàng-sòo (nâ-sik) huat-siā-suànn ê si̍k-kng ha̍p-sîng, tsiah ū tsit-tiunn--ê.

## [English] Star-Forming Eagle Nebula without Stars

The whole thing looks like an [eagle][eagle].
A closer look at the [Eagle Nebula][Eagle Nebula]'s center, however, shows the [bright region][bright region] is actually a window into the center of a larger dark shell of [dust][dust].
Through this window, a brightly-lit [workshop appears][workshop appears] where a whole [open cluster][open cluster] of stars is being formed.
In this cavity [tall pillars][tall pillars] and [round globules][round globules] of dark dust and cold [molecular gas][molecular gas] remain where stars are still forming.
Paradoxically, it is perhaps easier to [appreciate][appreciate] this impressive factory of [star formation][star formation] by seeing it without its stars -- which have been digitally removed in the featured image.
The Eagle [emission nebula][emission nebula], tagged M16, lies about 6500 [light years][light years] away, spans about 20 light-years, and is visible with [binoculars][binoculars] toward the [constellation][constellation] of the Serpent ([Serpens][Serpens]).
[Creating this picture][Creating this picture] involved over 22 hours of imaging and combining colors emitted specifically by [hydrogen][hydrogen] (red), and [oxygen][oxygen] (blue).

## 詞彙學習

|漢羅|POJ|KIP|華語|English|
|-|-|-|-|-|
|M16|M cha̍p-la̍k|M tsa̍p-la̍k|M16|M16|
|鴟鴞星雲|Ba̍h-hio̍h-seng-hûn|Ba̍h-hio̍h-sing-hûn|老鷹星雲|Eagle Nebula|
|開放星團|khai-hòng-seng-thoân|khai-hòng-sing-thuân|開放星團|open cluster|
|巨蛇座|Kū-siâ-chō|Kū-siâ-tsō|巨蛇座|Serpens|
|水素|chúi-sò͘|tsuí-sòo|氫|hydrogen|
|酸素|sàng-sò͘|sàng-sòo|氧|oxygen|
|發射星雲|hoat-siā-seng-hûn|huat-siā-sing-hûn|發射星雲|emission nebula|
|雙筒千里鏡|siang-tâng-chhian-lí-kiàⁿ|siang-tâng-tshian-lí-kiànn|雙筒望遠鏡|binoculars|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[eagle]:http://www.pbs.org/wnet/nature/eagles-introduction/3089/
[Eagle Nebula]:https://en.wikipedia.org/wiki/Eagle_Nebula
[bright region]:https://noirlab.edu/public/images/noao-04086/
[dust]:https://apod.nasa.gov/apod/ap030706.html
[workshop appears]:https://youtu.be/lj3t_gjuXWk
[open cluster]:https://apod.nasa.gov/apod/open_clusters.html
[tall pillars]:https://apod.nasa.gov/apod/ap201206.html
[round globules]:https://apod.nasa.gov/apod/ap081228.html
[molecular gas]:https://apod.nasa.gov/apod/ap201122.html
[appreciate]:https://m.media-amazon.com/images/I/51ZjBEW+qNL._AC_SY580_.jpg
[star formation]:https://science.nasa.gov/astrophysics/focus-areas/how-do-stars-form-and-evolve
[emission nebula]:https://apod.nasa.gov/apod/emission_nebulae.html
[light years]:https://spaceplace.nasa.gov/light-year/en/
[binoculars]:https://en.wikipedia.org/wiki/Binoculars
[constellation]:https://chandra.harvard.edu/photo/constellations/index.html
[Serpens]:http://chandra.harvard.edu/photo/constellations/serpens.html
[Creating this picture]:https://astrophotomannheim.de/images/m16-eagle-nebula/
[hydrogen]:https://periodic.lanl.gov/1.shtml
[oxygen]:https://www.youtube.com/watch?v=uPK_rSf1WUc

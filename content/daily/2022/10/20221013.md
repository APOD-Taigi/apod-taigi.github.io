---
title: Webb 翕--ê WR 140 ê 塗粉殼
date: 2022-10-13
publishdate: 2022-10-13T11:45:00+0800
tags: [free2share, 天鵝座, 雙星系統, Wolf-Rayet 星, WR 140, 恆星風, 大質量恆星, 重元素, 星際塗粉, 碳素, 長株圓軌道, Webb 太空望遠鏡]
hero: https://apod.nasa.gov/apod/fap/image/2209/WR140_WebbSchmidt_960.jpg
summary: 這寡奇怪 ê 光環是啥物？這寡光環是較厚 ê 塗粉，應該是一个球形殼。In 是按怎製造出來--ê，到今猶是一个研究主題。
categories: [podcast]
vocals: [阿錕]
---

{{% apod %}}

- 原始文章：[Dust Shells around WR 140 from Webb](https://apod.nasa.gov/apod/ap221013.html)
- 影像來源：[NASA](https://www.nasa.gov/), [ESA](https://www.esa.int/), [CSA](https://www.asc-csa.gc.ca/eng/), [JWST](https://webb.nasa.gov/), [MIRI](https://webb.nasa.gov/content/observatory/instruments/miri.html), [ERS Program 1349](https://www.stsci.edu/jwst/science-execution/approved-programs/dd-ers/program-1349); 資料處理: [Judy Schmidt](https://www.flickr.com/photos/geckzilla/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cla2q1cti016g01vs1hhu2i4k" >}}

## [漢羅] Webb 翕--ê WR 140 ê 塗粉殼
這寡奇怪 ê 光環是啥物？
這寡光環是較厚 ê 塗粉，應該是一个球形殼。
In 是按怎製造出來--ê，到今猶是一个 [研究主題][topic of research]。
毋閣咱知影 in 是 tī 佗位製造出來--ê：是一个 tī 6000 [光年][light years] 遠 ê [天鵝座][constellation of the Swan] 內底 ê 雙星系統。
彼是一个 Wolf-Rayet 星 [WR 140][WR 140] 主導 ê [雙星系統][binary star]。
[Wolf-Rayet 星][Wolf-Rayet stars] 是大質量恆星，而且伊上有名 ê 是伊有一个 [生狂 ê 恆星風][tumultuous winds]。
In 嘛會製造 kah 噴出 重[元素][elements]，親像是 星際 [塗粉][dust] ê 構成成份，[碳素][carbon]。
[雙星][binary] 系統另外彼粒恆星嘛是足光 ê 大質量恆星，毋閣 [無遐爾活潑][not as active]。
這兩粒 [大質量][great stars] 恆星 tī [長株圓軌道][oblong orbit] 咧互踅，in 每 8 年就會倚近一擺 [互相唱聲][joust]。
In 兩粒上倚 ê 時陣，雙星系統 ê [X-光][X-ray] [發射線][emission from the system] 就會增加，kā 塗粉捒出去宇宙中，就按呢產生新 ê 塗粉殼。
[這張][featured] [紅外線][infrared] 影像是新 ê [Webb 太空望遠鏡][Webb Space Telescope] 翕--ê，有看著足濟 [足讚 ê 細節][greater details]，kah [遮爾濟塗粉殼][more dust shells]，這是以前攏毋捌看過--ê。

## [POJ] Webb hip--ê WR 140 ê Thô͘-hún-khak
Chit-kóa kî-koài ê kng-khoân sī siáⁿ-mih?
Chit-kóa kng-khoân sī khah kāu ê thô͘-hún, èng-kai sī chi̍t-ê kiû-hêng khak.
In sī án-ná chè-chō --chhut-lâi--ê, kàu-taⁿ iáu-sī chi̍t-ê gián-kiù chú-tê.
M̄-koh lán chai-iáⁿ in sī tī tó-ūi chè-chō--chhut-lâi--ê: Sī chi̍t-ê tī 6000 kng-nî hn̄g ê Thian-gô-chō lāi-té ê siang-chhiⁿ hē-thóng.
He sī chi̍t-ê Wolf-Rayet chhiⁿ WR 140 chú-tō ê siang-chhiⁿ hē-thóng.
Wolf-Rayet chhiⁿ sī tōa-chit-liōng hêng-chhiⁿ, jî-chhiáⁿ i siōng ū-miâ ê sī i ū chi̍t-ê chheⁿ-kông ê hêng-chhiⁿ-hong.
In mā-ē chè-chō kah phùn-chhut tāng-goân-sò͘, chhin-chhiūⁿ sī seng-chè-thô͘-hún ê kò͘-sêng sêng-hūn, thòaⁿ-sò͘.
Siang-chhiⁿ hē-thóng lēng-gōa hit-lia̍p hêng-chhiⁿ mā sī chiok kng ê tōa-chit-liōng hêng-chhiⁿ, m̄-koh bô hiah-nī oa̍h-phoat.
Chit nn̄g-lia̍p tōa-chit-liōng hêng-chhiⁿ tī tn̂g-tu-îⁿ kúi-tō leh hō͘ se̍h, in múi 8 nî to̍h ē óa-kīn chi̍t-pái hō͘-siong chhiàng-siaⁿ.
In nn̄g-la̍p siōng óa ê sî-chūn, siang-chhiⁿ hē-thóng ê X-kng hoat-siā-sòaⁿ to̍h ē cheng-ka, kā thô͘-hún sak--chhut-khì ú-tiū tiong, to̍h án-ni sán-seng sin ê thô͘-hún-khak.
Chit-tiuⁿ âng-gōa-sòaⁿ iáⁿ-siōng sī sin ê Webb Thài-khong Bōng-oán-kiàⁿ hip--ê, ū khòaⁿ-tio̍h chiok chōe chiok chán ê sè-chiat, kah chiah-nī chōe thô͘-hún-khak, che sī í-chêng lóng m̄-bat khòaⁿ-kòe--ê.


## [KIP] Webb hip--ê WR 140 ê Thôo-hún-khak
Tsit-kuá kî-kuài ê kng-khuân sī siánn-mih?
Tsit-kuá kng-khuân sī khah kāu ê thôo-hún, ìng-kai sī tsi̍t-ê kiû-hîng khak.
In sī án-ná tsè-tsō --tshut-lâi--ê, kàu-tann iáu-sī tsi̍t-ê gián-kiù tsú-tê.
M̄-koh lán tsai-iánn in sī tī tó-uī tsè-tsō--tshut-lâi--ê: Sī tsi̍t-ê tī 6000 kng-nî hn̄g ê Thian-gô-tsō lāi-té ê siang-tshinn hē-thóng.
He sī tsi̍t-ê Wolf-Rayet tshinn WR 140 tsú-tō ê siang-tshinn hē-thóng.
Wolf-Rayet tshinn sī tuā-tsit-liōng hîng-tshinn, jî-tshiánn i siōng ū-miâ ê sī i ū tsi̍t-ê tshenn-kông ê hîng-tshinn-hong.
In mā-ē tsè-tsō kah phùn-tshut tāng-guân-sòo, tshin-tshiūnn sī sing-tsè-thôo-hún ê kòo-sîng sîng-hūn, thuànn-sòo.
Siang-tshinn hē-thóng līng-guā hit-lia̍p hîng-tshinn mā sī tsiok kng ê tuā-tsit-liōng hîng-tshinn, m̄-koh bô hiah-nī ua̍h-phuat.
Tsit nn̄g-lia̍p tuā-tsit-liōng hîng-tshinn tī tn̂g-tu-înn kuí-tō leh hōo se̍h, in muí 8 nî to̍h ē uá-kīn tsi̍t-pái hōo-siong tshiàng-siann.
In nn̄g-la̍p siōng uá ê sî-tsūn, siang-tshinn hē-thóng ê X-kng huat-siā-suànn to̍h ē tsing-ka, kā thôo-hún sak--tshut-khì ú-tiū tiong, to̍h án-ni sán-sing sin ê thôo-hún-khak.
Tsit-tiunn âng-guā-suànn iánn-siōng sī sin ê Webb Thài-khong Bōng-uán-kiànn hip--ê, ū khuànn-tio̍h tsiok tsuē tsiok tsán ê sè-tsiat, kah tsiah-nī tsuē thôo-hún-khak, tse sī í-tsîng lóng m̄-bat khuànn-kuè--ê.


## [English] Dust Shells around WR 140 from Webb
What are those strange rings?
Rich in dust, the rings are likely 3D shells -- but _how_ they were created remains a [topic of research][topic of research].
_Where_ they were created is well known: in a [binary star][binary star] system that lies about 6,000 [light years][light years] away toward the [constellation of the Swan][constellation of the Swan] (Cygnus) -- a system dominated by the Wolf-Rayet star [WR 140][WR 140].
[Wolf-Rayet stars][Wolf-Rayet stars] are massive, bright, and known for their [tumultuous winds][tumultuous winds].
They are also known for creating and disperseng heavy [elements][elements] such as [carbon][carbon] which is a building blocks of interstellar [dust][dust].
The other star in the [binary][binary] is also bright and massive -- but [not as active][not as active].
The two [great stars][great stars] [joust][joust] in an [oblong orbit][oblong orbit] as they approach each other about every eight years.
When at closest approach, the [X-ray][X-ray] [emission from the system][emission from the system] increases, as, apparently, does the dust expelled into space -- creating another shell.
The [featured][featured] [infrared][infrared] image by the new [Webb Space Telescope][Webb Space Telescope] resolves [greater details][greater details] and [more dust shells][more dust shells] than ever before.

## 詞彙學習（漢羅/POJ/KIP/華語/English）
- 【天鵝座】Thian-gô-chō/Thian-gô-tsō/天鵝座/constellation of the Swan (Cygnus)
- 【雙星系統】siang-chhiⁿ hē-thóng/siang-tshinn hē-thóng/雙星系統/binary system
- 【Wolf-Rayet 星】Wolf-Rayet chhiⁿ/Wolf-Rayet tshinn/沃夫–瑞葉星/Wolf-Rayet star
- 【WR 140】WR it-sù-khòng/WR it-sù-khòng/WR 140/WR 140
- 【恆星風】hêng-chhiⁿ-hong/hîng-tshinn-hong/恆星風/stellar wind
- 【大質量恆星】tōa-chit-liōng hêng-chhiⁿ/tuā-tsit-liōng hîng-tshinn/大質量恆星/massive star
- 【重元素】tāng-goân-sò͘/tāng-guân-sòo/重元素/heavy element
- 【星際塗粉】seng-chè-thô͘-hún/sing-tsè-thôo-hún/星際灰塵/interstellar dust
- 【碳素】thòaⁿ-sò͘/thuànn-sòo/碳/carbon
- 【長株圓軌道】tn̂g-tu-îⁿ kúi-tō/tn̂g-tu-înn kuí-tō/橢圓軌道/oblong orbit
- 【Webb 太空望遠鏡】Webb Thài-khong Bōng-oán-kiàⁿ/Webb Thài-khong Bōng-uán-kiànn/韋伯太空望遠鏡/Webb Space Telescope


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[topic of research]:https://www.stsci.edu/jwst/science-execution/program-information.html?id=1349
[binary star]:https://en.wikipedia.org/wiki/Binary_star
[light years]:https://spaceplace.nasa.gov/light-year/en/
[constellation of the Swan]:https://chandra.harvard.edu/photo/constellations/cygnus.html
[WR 140]:https://en.wikipedia.org/wiki/WR_140
[Wolf-Rayet stars]:https://en.wikipedia.org/wiki/Wolf%E2%80%93Rayet_star
[tumultuous winds]:https://apod.nasa.gov/apod/ap200308.html
[elements]:https://apod.nasa.gov/apod/ap200809.html
[carbon]:https://periodic.lanl.gov/6.shtml
[dust]:https://apod.nasa.gov/apod/ap030706.html
[binary]:https://apod.nasa.gov/apod/ap970219.html
[not as active]:https://www.purina.co.uk/sites/default/files/2020-12/How%20Long%20Do%20Cats%20SleepTEASER.jpg
[great stars]:https://www.sciencealert.com/extraordinary-phenomenon-in-space-captured-by-spellbinding-new-image
[joust]:https://en.wikipedia.org/wiki/Jousting
[oblong orbit]:https://en.wikipedia.org/wiki/Elliptic_orbit#/media/File:Animation_of_Orbital_eccentricity.gif
[X-ray]:https://science.nasa.gov/ems/11_xrays
[emission from the system]:https://ui.adsabs.harvard.edu/abs/2022HEAD...1911098C/abstract
[featured]:https://twitter.com/SpaceGeck/status/1564137949993656320
[infrared]:https://science.nasa.gov/ems/07_infraredwaves
[Webb Space Telescope]:https://www.nasa.gov/mission_pages/webb/about/index.html
[greater details]:https://youtu.be/4lQy8v-BWNw
[more dust shells]:https://commons.wikimedia.org/wiki/File:WR140.png

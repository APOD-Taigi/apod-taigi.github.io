---
title: 闊幅 ê 娘仔殼星雲
date: 2022-10-26
publishdate: 2022-10-26T11:45:00+0800
tags: [闊幅, 娘仔殼星雲, IC 5146, 掃帚星, 彗星, 天鵝座, 恆星形成區, 發射星雲, 反射星雲, 星雲複合體]
hero: https://apod.nasa.gov/apod/image/2210/CocoonWide_Ermolli_960.jpg
summary: 這隻佇天頂飛甲遮爾懸 ê 天鵝，伊目睭 ê 所在就是娘仔殼星雲。
categories: [podcast]
vocals: [阿錕]
---

{{% apod %}}

- 原始文章：[Cocoon Nebula Wide Field](https://apod.nasa.gov/apod/ap221026.html)
- 影像來源 kah 版權：[Andy Ermolli](https://www.instagram.com/andyermolli/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clb0xyv1o077501vfgqukfxdn" >}}

## [漢羅] 闊幅 ê 娘仔殼星雲
星雲當時看起來會親像是掃帚星？
[這个實捅捅 ê 星場][In this crowded starfield] 有 2 度闊，伊就佇 [天鵝座][Cygnus] 內底。
這隻佇天頂飛甲遮爾懸 ê 天鵝，目睭 ê 所在就是娘仔殼星雲。
這个 [宇宙娘仔殼][the cosmic Cocoon] 是一个實櫼 ê 恆星形成區，伊是倒爿這个較光 ê [發射星雲][emission] kah [反射星雲][reflection]。
正爿拖一條長長 ê 星際塗粉雲，予這規个星雲複合體看起來 [敢若是一粒彗星][like a comet t]。
伊去予編做 [IC 5146][IC 5146]，星雲中央較光 ê 部份差不多有 10 [光年][light years]，毋過暗 [塗粉][dust] 尾溜有 100 光年長。兩个攏離咱有 2500 光年遠。
星雲中心較光 ê 恆星 應該干焦幾若十萬歲 [爾爾][only]，伊是予星雲發光 ê 動力來源。
伊嘛 kā 恆星形成 [分子雲][molecular cloud] 內底 ê 塗粉 kah 氣體 [put-put--出去][clear out]，掃出一个閬縫。
雖罔講這條長長厚厚 ê 雲絲 佇 這張 [可見光][visible light] 影像內底 看起來是有較暗，毋過這內底其實是有藏足濟粒 [恆星當咧做][formation, stars]，而且會當佇 [紅外線波段][infrared wavelengths] [看著][can be seen]。

## [POJ] Khoah-pak ê  Niû-á-khak seng-hûn
Seng-hûn tang-sî khòaⁿ--khí-lâi ē chhin-chhiūⁿ sī sàu-chhiú-chhiⁿ?
Chit ê cha̍t-thóng-thóng ê seng-tiûⁿ ū nn̄g tō͘ khoah, i to̍h tī Thian-gô-chō lāi-té.
Chit chiah tī thiⁿ-téng poe kah chiah-nī koân ê thian-gô, ba̍k-chiu ê só͘-chāi to̍h sī Niû-á-khak seng-hûn.
Chit ê ú-tiū niû-á-khak sī chi̍t ê cha̍t-chiⁿ ê hêng-chhiⁿ hêng-sêng-khu, i sī tò-pêng chit-ê khah kng ê hoat-siā-seng-hûn kah hoán-siā-seng-hûn.
Chiàⁿ-pêng thoa chi̍t tiâu tn̂g-tn̂g ê seng-chè-thô͘-hún-hûn, hō͘ chit kui-ê seng-hûn ho̍k-ha̍p-thé khòaⁿ--khí-lâi ká-ná sī chi̍t lia̍p hūi-chhiⁿ.
I khì hō͘ pian chò IC 5146, seng-hûn tiong-ng khah kng ê pō͘-hūn chha-put-to ū 10 kng-nî, m̄-koh àm thô͘-hún bóe-liu ū 100 kng-nî tn̂g.
Nn̄g-ê lóng lī lán ū 2500 kng-nî hn̄g.
Seng-hûn tiong-sim khah kng ê hêng-chhiⁿ èng-kai kan-na kúi-ā cha̍p bān hòe niā-niā, i sī hō͘ seng-hûn hoat-kng ê tōng-le̍k lâi-goân.
I mā kā hêng-chhiⁿ hêng-sêng hun-chú-hûn lāi-té ê thô͘-hún kah khì-thé put-put--chhut-khì, sàu chhut chi̍t ê làng-phāng.
Sui-bóng kóng chit tiâu tn̂g-tn̂g kāu-kāu ê hûn-sī tī chit tiûⁿ khó-kiàn-kng iáⁿ-siōng lāi-té khòaⁿ--khí-lâi sī ū khah àm, m̄-koh che lāi-té kî-si̍t sī ū chhàng chiok chōe lia̍p hêng-chhiⁿ tng-leh chò, jî-chhiáⁿ ē-tàng tī âng-gōa-sòaⁿ pho-tōaⁿ khòaⁿ--tio̍h.

## [KIP] Khuah-pak ê  Niû-á-khak sing-hûn
Sing-hûn tang-sî khuànn--khí-lâi ē tshin-tshiūnn sī sàu-tshiú-tshinn?
Tsit ê tsa̍t-thóng-thóng ê sing-tiûnn ū nn̄g tōo khuah, i to̍h tī Thian-gô-tsō lāi-té.
Tsit tsiah tī thinn-tíng pue kah tsiah-nī kuân ê thian-gô, ba̍k-tsiu ê sóo-tsāi to̍h sī Niû-á-khak sing-hûn.
Tsit ê ú-tiū niû-á-khak sī tsi̍t ê tsa̍t-tsinn ê hîng-tshinn hîng-sîng-khu, i sī tò-pîng tsit-ê khah kng ê huat-siā-sing-hûn kah huán-siā-sing-hûn.
Tsiànn-pîng thua tsi̍t tiâu tn̂g-tn̂g ê sing-tsè-thôo-hún-hûn, hōo tsit kui-ê sing-hûn ho̍k-ha̍p-thé khuànn--khí-lâi ká-ná sī tsi̍t lia̍p huī-tshinn.
I khì hōo pian tsò IC 5146, sing-hûn tiong-ng khah kng ê pōo-hūn tsha-put-to ū 10 kng-nî, m̄-koh àm thôo-hún bué-liu ū 100 kng-nî tn̂g.
Nn̄g-ê lóng lī lán ū 2500 kng-nî hn̄g.
Sing-hûn tiong-sim khah kng ê hîng-tshinn ìng-kai kan-na kuí-ā tsa̍p bān huè niā-niā, i sī hōo sing-hûn huat-kng ê tōng-li̍k lâi-guân.
I mā kā hîng-tshinn hîng-sîng hun-tsú-hûn lāi-té ê thôo-hún kah khì-thé put-put--tshut-khì, sàu tshut tsi̍t ê làng-phāng.
Sui-bóng kóng tsit tiâu tn̂g-tn̂g kāu-kāu ê hûn-sī tī tsit tiûnn khó-kiàn-kng iánn-siōng lāi-té khuànn--khí-lâi sī ū khah àm, m̄-koh tse lāi-té kî-si̍t sī ū tshàng tsiok tsuē lia̍p hîng-tshinn tng-leh tsò, jî-tshiánn ē-tàng tī âng-guā-suànn pho-tuānn khuànn--tio̍h.


## [English] Cocoon Nebula Wide Field
When does a nebula look like a comet?
[In this crowded starfield][In this crowded starfield], covering over two degrees within the high flying constellation of the Swan [Cygnus][Cygnus], the eye is drawn to the Cocoon Nebula.
A compact star forming region, [the cosmic Cocoon][the cosmic Cocoon] punctuates a nebula bright in [emission][emission] and [reflection][reflection] on the left, with a long trail of interstellar dust clouds to the right, making the entire complex appear a bit [like a comet][like a comet e].
Cataloged as [IC 5146][IC 5146], the central bright head of the nebula spans about 10 [light years][light years], while the dark [dust][dust]y tail spans nearly 100 light years.
Both are located about 2,500 light years away.
The bright star near the bright nebula's center, likely [only][only] a few hundred thousand years old, supplies power to the nebular glow as it helps [clear out][clear out] a cavity in the [molecular cloud][molecular cloud]'s star forming dust and gas.
The long dusty filaments of the tail, although dark in this [visible light][visible light] image, are themselves hiding stars in the process of [formation, stars][formation, stars] that [can be seen][can be seen] at [infrared wavelengths][infrared wavelengths].


## 詞彙學習（漢羅/POJ/KIP/華語/English）
- 【娘仔殼星雲】Niû-á-khak seng-hûn/Niû-á-khak sing-hûn/繭星雲/Cocoon Nebula
- 【天鵝座】Thian-gô-chō/Thian-gô-tsō/天鵝座/Cygnus
- 【IC 5146】IC ngó͘-it-sù-lio̍k/IC ngóo-it-sù-lio̍k/IC 5146/IC 5146
- 【掃帚星】sàu-chhiú-chhiⁿ/sàu-tshiú-tshinn/彗星/comet
- 【彗星】hūi-chhiⁿ/huī-tshinn/彗星/comet
- 【恆星形成區】hêng-chhiⁿ hêng-sêng-khu/hîng-tshinn hîng-sîng-khu/恆星形成區/star formationg region
- 【闊幅】khoah-pak/khuah-pak/寬場/wide field
- 【發射星雲】hoat-siā-seng-hûn/huat-siā-sing-hûn/發射星雲/emission nebula
- 【反射星雲】hoán-siā-seng-hûn/huán-siā-sing-hûn/反射星雲/reflaction nebula
- 【星雲複合體】seng-hûn ho̍k-ha̍p-thé/sing-hûn ho̍k-ha̍p-thé/星雲複合體/nebula complex


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[In this crowded starfield]:https://www.instagram.com/p/CjSK4HAuZEd/
[Cygnus]:https://en.wikipedia.org/wiki/Cygnus_(constellation)
[the cosmic Cocoon]:http://www.universetoday.com/15412/the-cosmic-cocoon-ic-5146-by-tom-v-davis/
[emission]:https://en.wikipedia.org/wiki/Emission_nebula
[reflection]:https://en.wikipedia.org/wiki/Reflection_nebula
[like a comet e]:https://apod.nasa.gov/apod/ap211230.html
[like a comet t]:https://apod.tw/daily/20211230/
[IC 5146]:https://en.wikipedia.org/wiki/IC_5146
[light years]:https://spaceplace.nasa.gov/light-year/
[dust]:https://astronomy.swin.edu.au/cosmos/d/Dust+Grain
[only]:https://cdn.petcarerx.com/blog/wp-content-uploads-2015-07-surprise-dog.jpg
[clear out]:http://adsabs.harvard.edu/cgi-bin/nph-bib_query?bibcode=2002AJ....123..304H
[molecular cloud]:https://apod.nasa.gov/apod/ap201122.html
[visible light]:https://science.nasa.gov/ems/09_visiblelight
[formation, stars]:https://science.nasa.gov/astrophysics/focus-areas/how-do-stars-form-and-evolve
[can be seen]:https://apod.nasa.gov/apod/ap110819.html
[infrared wavelengths]:https://science.nasa.gov/ems/07_infraredwaves

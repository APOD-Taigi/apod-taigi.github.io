---
title: 木星自轉 kah 木衛公轉
date: 2022-10-25
publishdate: 2022-10-25T11:45:00+0800
tags: [衝, 木衛, 木衛二 Europa, 木衛三 Ganymede, 木衛一 Io, 木星, 大紅斑, 暗帶, 光區, 自轉, 公轉, 自旋, 加利略衛星]
hero: https://www.youtube.com/watch?v=juloL5WeLrc
summary: 木星 kah 伊 ê 衛星 ê 運動，就親像是咱 ê 太陽 kah 行星 ê 運動仝款。
---

{{% apod %}}

- 原始文章：[Jupiter Rotates as Moons Orbit](https://apod.nasa.gov/apod/ap221025.html)
- 影像來源 kah 版權：[Makrem Larnaout](https://www.instagram.com/makrem_larnaout/)
- 超空間：[Random APOD Generator](http://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NCU][NCU])

## [漢羅] 木星自轉 kah 木衛公轉
木星 kah 伊 ê 衛星 ê 運動，就親像是咱 ê 太陽 kah 行星 ê 運動仝款。
[木星][Jupiter] 哪咧自旋，[伊 ê 衛星][its moons] 嘛哪咧踅伊行。
咱會當 ùi 追蹤木星頂懸 環形 ê [暗帶 kah 光區][dark belts and light zones] ê 運動，了解 [木星咧自轉][Jupiter’s rotation t]。
[大紅斑][Great Red Spot] 是目前咱知影上大 ê 木星風暴。這支 48 秒鐘 ê 影片開始放送了後，差不多 15 秒 ê 時陣你就會看著伊踅過來矣。
[這支影片][The video] 是 kā 頂個月幾若暗翕 ê 相片，用數位組合 ê 方式重新鬥做伙，變做這支 24 點鐘 ê 連紲影片。
[木星上光 ê 衛星][Jupiter's brightest moons] 總是踅木星 ê 行星平面咧行。
毋過地球自轉予 in 看起來 [趨一爿][tilt t]。
咱會當佇影片內底 [看著][all visible] [木衛二 Europa][Europa]、[木衛三 Ganymede][Ganymede t]、kah [木衛一 Io][Io]。
冷吱吱 ê [加利略衛星][Galilean moon] ùi 木星面頭前行過 ê 時陣，木衛二 Europa ê [烏影就出現][shadow appearing t] 佇木星盤面頂。
木星這個月猶 [佇「衝」附近][near opposition]，這表示講伊這馬是足光--ê。
伊欲行到離地球上倚 ê 所在矣，咱這馬是差不多規暗攏看會著伊。

## [POJ] Bo̍k-chhiⁿ chū-choán kah Bo̍k-ūi kong-choán
Bo̍k-chhiⁿ kah i ê ūi-chhiⁿ ê ūn-tōng, to̍h chhin-chhiūⁿ sī lán ê Thài-iông kah kiâⁿ-chhiⁿ ê ūn-tōng kāng-khoán.
Bo̍k-chhiⁿ ná leh chū-soân, i ê ūi-chhiⁿ mā ná leh se̍h i kiâⁿ.
Lán ē-tàng ùi tui-chong Bo̍k-chhiⁿ téng-koân khoân-hêng ê àm-tòa kah kng-khu ê ūn-tōng, liáu-kái Bo̍k-chhiⁿ leh chū-choán.
Tōa-âng-pan sī bo̍k-chêng lán chai-iáⁿ siōng tōa ê Bo̍k-chhiⁿ hong-pō.
Chit ki 48 bió-cheng ê iáⁿ-phìⁿ khai-sí hòng-sàng liáu-āu, chha-put-to 15 bió ê sî-chūn lí to̍h ē khòaⁿ-tio̍h i se̍h kòe-lâi ah.
Chit ki iáⁿ-phìⁿ sī kā téng kò goe̍h kúi-ā àm hip ê siòng-phìⁿ, iông sò͘-ūi cho͘-ha̍p ê hong-sek tiông-sin tàu chò-hóe, piàn-chò chi̍t ki 24 tiám-cheng ê liân-sòa iáⁿ-phìⁿ.
Bo̍k-chhiⁿ siōng kng ê ūi-chhiⁿ chóng--sī se̍h Bo̍k-chhiⁿ ê kiâⁿ-chhiⁿ pêⁿ-bīn leh kiâⁿ.
M̄-koh Tē-kiû chū-choán hō͘ in khòaⁿ--khí-lâi chhu chi̍t-pêng.
Lán ē-tàng tī iáⁿ-phìⁿ lāi-té khòaⁿ-tio̍h Bo̍k-ùi-jī Europa, Bo̍k-ūi-saⁿ Ganymede, kah Bo̍k-ūi-it Io.
Léng-ki-ki ê Ka-lī-lio̍h ūi-chhiⁿ ùi Bo̍k-chhiⁿ bīn-thâu-chêng kiâⁿ-kòe ê sî-chūn, Bo̍k-ūi-jī Europa ê o͘-iáⁿ to̍h chhut-hiān tī Bo̍k-chhiⁿ-pôaⁿ bīn-téng.
Bo̍k-chhiⁿ chit kò goe̍h iáu tī "Chhiong" hù-kīn, che piáu-sī kóng i chit-má sī chiok kng--ê.
I beh kiâⁿ kàu lī Tē-kiû siōng óa ê só͘-chāi ah, lán chit-má chha-put-to kui-àm lóng khòaⁿ-ē-tio̍h i.


## [KIP] Bo̍k-tshinn tsū-tsuán kah Bo̍k-uī kong-tsuán
Bo̍k-tshinn kah i ê uī-tshinn ê ūn-tōng, to̍h tshin-tshiūnn sī lán ê Thài-iông kah kiânn-tshinn ê ūn-tōng kāng-khuán.
Bo̍k-tshinn ná leh tsū-suân, i ê uī-tshinn mā ná leh se̍h i kiânn.
Lán ē-tàng uì tui-tsong Bo̍k-tshinn tíng-kuân khuân-hîng ê àm-tuà kah kng-khu ê ūn-tōng, liáu-kái Bo̍k-tshinn leh tsū-tsuán.
Tuā-âng-pan sī bo̍k-tsîng lán tsai-iánn siōng tuā ê Bo̍k-tshinn hong-pō.
Tsit ki 48 bió-tsing ê iánn-phìnn khai-sí hòng-sàng liáu-āu, tsha-put-to 15 bió ê sî-tsūn lí to̍h ē khuànn-tio̍h i se̍h kuè-lâi ah.
Tsit ki iánn-phìnn sī kā tíng kò gue̍h kuí-ā àm hip ê siòng-phìnn, iông sòo-uī tsoo-ha̍p ê hong-sik tiông-sin tàu tsò-hué, piàn-tsò tsi̍t ki 24 tiám-tsing ê liân-suà iánn-phìnn.
Bo̍k-tshinn siōng kng ê uī-tshinn tsóng--sī se̍h Bo̍k-tshinn ê kiânn-tshinn pênn-bīn leh kiânn.
M̄-koh Tē-kiû tsū-tsuán hōo in khuànn--khí-lâi tshu tsi̍t-pîng.
Lán ē-tàng tī iánn-phìnn lāi-té khuànn-tio̍h Bo̍k-uì-jī Europa, Bo̍k-uī-sann Ganymede, kah Bo̍k-uī-it Io.
Líng-ki-ki ê Ka-lī-lio̍h uī-tshinn uì Bo̍k-tshinn bīn-thâu-tsîng kiânn-kuè ê sî-tsūn, Bo̍k-uī-jī Europa ê oo-iánn to̍h tshut-hiān tī Bo̍k-tshinn-puânn bīn-tíng.
Bo̍k-tshinn tsit kò gue̍h iáu tī "Tshiong" hù-kīn, tse piáu-sī kóng i tsit-má sī tsiok kng--ê.
I beh kiânn kàu lī Tē-kiû siōng uá ê sóo-tsāi ah, lán tsit-má tsha-put-to kui-àm lóng khuànn-ē-tio̍h i.

## [English] Jupiter Rotates as Moons Orbit
Jupiter and its moons move like our Sun and its planets.
Similarly, [Jupiter][Jupiter] spins while [its moons][its moons] circle around.
[Jupiter’s rotation][Jupiter’s rotation e] can be observed by tracking circulating [dark belts and light zones][dark belts and light zones].
The [Great Red Spot][Great Red Spot], the largest storm known, rotates to become visible after about 15 seconds in the 48-second time lapse video.
[The video][The video] is a compilation of shorts taken over several nights last month and combined into a digital recreation of how 24-continuous hours would appear.
[Jupiter's brightest moons][Jupiter's brightest moons] always orbit in the plane of the planet's rotation, even as Earth’s spin makes the whole system appear to [tilt][tilt e].
The moons [Europa][Europa], [Ganymede][Ganymede e], and [Io][Io] are [all visible][all visible], with Europa's [shadow appearing][shadow appearing e] as the icy [Galilean moon][Galilean moon] crosses Jupiter's disk.
Jupiter remains [near opposition][near opposition] this month, meaning that it is unusually bright, near to its closest to the Earth, and visible nearly all night long.


## 詞彙學習（漢羅/POJ/KIP/華語/English）
        
- 【木星】Bo̍k-chhiⁿ/Bo̍k-tshinn/木星/Jupiter
- 【自轉】chū-choán/tsū-tsuán/自轉/rotation
- 【公轉】kong-choán/kong-tsuán/公轉/orbit
- 【自旋】chū-soân/tsū-suân/自旋/spin
- 【大紅斑】Tōa-âng-pan/Tuā-âng-pan/大紅斑/Great Red Spot
- 【暗帶】àm-tòa/àm-tuà/暗帶/dark belts
- 【光區】kng-khu/kng-khu/光區/light zones
- 【加利略衛星】Ka-lī-lio̍h ūi-chhiⁿ/Ka-lī-lio̍h uī-tshinn/加利略衛星/Galilean moon
- 【木衛二 Europa】Bo̍k-ūi-jī Europa/Bo̍k-uī-jī Europa/木衛二歐羅巴/Europa
- 【木衛一 Io】Bo̍k-ūi it Io/Bo̍k-uī-it Io/木衛一埃歐/Io
- 【木衛三 Ganymede】Bo̍k-ūi-saⁿ Ganymede/Bo̍k-uī-sann Ganymede/木衛三蓋尼米德/Ganymede
- 【衝】Chhiong/Tshiong/衝/opposition


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/
[Jupiter’s rotation]:https://apod.nasa.gov/apod/ap211026.html

[Jupiter]:https://solarsystem.nasa.gov/planets/jupiter/in-depth/
[its moons]:https://en.wikipedia.org/wiki/Moons_of_Jupiter
[Jupiter’s rotation e]:https://apod.nasa.gov/apod/ap211026.html
[Jupiter’s rotation t]:https://apod.tw/daily/20211026/
[dark belts and light zones]:https://en.wikipedia.org/wiki/Atmosphere_of_Jupiter#/media/File:Jupiter_cloud_bands.svg
[Great Red Spot]:https://www.nasa.gov/feature/goddard/jupiter-s-great-red-spot-a-swirling-mystery
[The video]:https://youtu.be/8thpIjA8_VI
[Jupiter's brightest moons]:https://solarsystem.nasa.gov/moons/jupiter-moons/overview/
[tilt e]:https://apod.nasa.gov/apod/ap220911.html
[tilt t]:https://apod.tw/daily/20220911/
[Europa]:https://solarsystem.nasa.gov/moons/jupiter-moons/europa/in-depth/
[Ganymede e]:https://apod.nasa.gov/apod/ap211011.html
[Ganymede t]:https://apod.tw/daily/20211011/
[Io]:https://apod.nasa.gov/apod/ap140330.html
[all visible]:https://livedoor.blogimg.jp/kijyo_ita/imgs/c/4/c4ce0df8.png
[shadow appearing e]:https://apod.nasa.gov/apod/ap220427.html
[shadow appearing t]:https://apod.tw/daily/20220427/
[Galilean moon]:https://en.wikipedia.org/wiki/Galilean_moons
[near opposition]:https://blogs.nasa.gov/Watch_the_Skies/2022/09/16/jupiter-to-reach-opposition-closet-approach-to-earth-in-70-years/



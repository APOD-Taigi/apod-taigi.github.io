---
title: 獵鷹號 kah 拍獵月
date: 2022-10-14
publishdate: 2022-10-14T11:45:00+0800
tags: [獵鷹號, 獵鷹 9 號, 火箭, 北半球, 月圓, 速翕, 拍獵月, 月盤, 超音速, 震波, 屈折率, 秋分]
hero: https://apod.nasa.gov/apod/fap/image/2210/2T2A3056_1024.jpg
summary: 10 月 9 號 ê 月圓是 北半球 秋分 過了 ê 第二个月圓，傳統來講咱 kā 叫做 拍獵月。
---

{{% apod %}}

- 原始文章：[The Falcon and the Hunter's Moon](https://apod.nasa.gov/apod/ap221014.html)
- 影像來源 kah [版權][copyright]：[Michael Seeley](http://www.mseeley.net/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 獵鷹號 kah 拍獵月
[10 月 9 號 ê 月圓][The Full Moon of October] 是 北半球 秋分 過了 ê 第二个月圓，傳統來講咱 kā 叫做 拍獵月。
根據傳說，這个名是足合--ê，這是因為紲落來就欲 [過冬][coming winter] 矣，這个時陣拄仔好是拍獵--ê 咧囤糧食，月圓 ê 月光拄仔好 kā 暗暝照予光。
這張速翕是 10 月 8 號日落了後 翕--ê。
這粒 giōng 欲倚月圓 ê 拍獵月，就 tī Florida 太空海岸天頂 [沓沓仔 peh--起來][Rising from planet Earth]。
徛 tī 攝影師 袂䆀 ê 角度來看，ùi 地球飛出去 ê 獵鷹 9 號火箭，kā 光 iàⁿ-iàⁿ ê 月盤 tōng 破去矣。
月盤邊仔 ê 波紋 kah 條紋，是火箭 ê [超音速][supersonic] 震波 [飛過][rocket's passage] 大氣 ê 時陣，改變屈折率 產生 ê 現象。

## [POJ] La̍h-eng-hō kah Phah-la̍h-goe̍h
10 goe̍h 9 hō ê goe̍h-îⁿ sī pak-pòaⁿ-kiû chhiu-hun kòe liáu ê tē jī ê goe̍h-îⁿ, thoân-thóng lâi kóng lán kā kiò-chò Phah-la̍h-goe̍h.
Kun-kù thoân-soat, chit-ê miâ sī chiok ha̍p--ê, che sī in-ūi soa̍h-lo̍h-lâi to̍h beh kòe tang ah, chit-ê sî-chūn tú-á-hó sī phah-la̍h--ê leh tún niû-si̍t, goe̍h-îⁿ ê goe̍h-kng tú-á-hó kā àm-mî chiò kah chiok hō͘ kng.
Chit-tiuⁿ sok-hip sī 10 goe̍h 8 hō ji̍t-lo̍h liáu-āu hip--ê.
Chit-lia̍p giōng beh óa goe̍h-îⁿ ê Phah-la̍h-goe̍h, to̍h tī Florida Thài-khong Hái-hōaⁿ thiⁿ-téng tau̍h-tau̍h-á peh--khí-lâi.
Khiā tī liap-iáⁿ-su bē-bái ê kak-tō͘ lâi khòaⁿ, ùi Tē-kiû poe--chhut-khì ê La̍h-eng 9 hō hóe-chìⁿ, kā kng-iàⁿ-iàⁿ ê goe̍h-pôaⁿ tōng phòa-khì ah.
Goe̍h-pôaⁿ piⁿ-á ê pho-bûn kah tiâu-bûn, sī hóe-chìⁿ ê chhiau-im-sok chìn-pho poe kòe tōa-khì ê sî-chūn, kái-piàn khut-chiat-lu̍t sán-seng ê hiān-siōng.

## [KIP] La̍h-ing-hō kah Phah-la̍h-gue̍h
10 gue̍h 9 hō ê gue̍h-înn sī pak-puànn-kiû tshiu-hun kuè liáu ê tē jī ê gue̍h-înn, thuân-thóng lâi kóng lán kā kiò-tsò Phah-la̍h-gue̍h.
Kun-kù thuân-suat, tsit-ê miâ sī tsiok ha̍p--ê, tse sī in-uī sua̍h-lo̍h-lâi to̍h beh kuè tang ah, tsit-ê sî-tsūn tú-á-hó sī phah-la̍h--ê leh tún niû-si̍t, gue̍h-înn ê gue̍h-kng tú-á-hó kā àm-mî tsiò kah tsiok hōo kng.
Tsit-tiunn sok-hip sī 10 gue̍h 8 hō ji̍t-lo̍h liáu-āu hip--ê.
Tsit-lia̍p giōng beh uá gue̍h-înn ê Phah-la̍h-gue̍h, to̍h tī Florida Thài-khong Hái-huānn thinn-tíng ta̍uh-ta̍uh-á peh--khí-lâi.
Khiā tī liap-iánn-su bē-bái ê kak-tōo lâi khuànn, uì Tē-kiû pue--tshut-khì ê La̍h-ing 9 hō hué-tsìnn, kā kng-iànn-iànn ê gue̍h-puânn tōng phuà-khì ah.
Gue̍h-puânn pinn-á ê pho-bûn kah tiâu-bûn, sī hué-tsìnn ê tshiau-im-sok tsìn-pho pue kuè tuā-khì ê sî-tsūn, kái-piàn khut-tsiat-lu̍t sán-sing ê hiān-siōng.

## [English] The Falcon and the Hunter's Moon

[The Full Moon of October][The Full Moon of October] 9th was the second Full Moon after the northern hemisphere autumnal equinox, traditionally called the Hunter's Moon.
According to lore, the name is a fitting one because this Full Moon lights the night during a time for hunting in preparation for the [coming winter][coming winter] months.
In this snapshot, a nearly full Hunter's Moon was captured just after sunset on October 8, rising in skies over Florida's Space Coast.
[Rising from planet Earth][Rising from planet Earth] a Falcon 9 rocket pierces the bright lunar disk from the photographer's vantage point.
Ripples and fringes along the edge of the lunar disk appear as [supersonic][supersonic] shock waves generated by the [rocket's passage][rocket's passage] change the atmosphere's index of refraction.

## 詞彙學習（漢羅/POJ/KIP/華語/English）
- 【獵鷹號】La̍h-eng-hō/La̍h-ing-hō/獵鷹號/the Falcon
- 【獵鷹 9 號】La̍h-eng káu hō/La̍h-ing káu hō/獵鷹 9 號/Falcon 9
- 【火箭】hóe-chìⁿ/hué-tsìnn/火箭/rocket
- 【北半球】pak-pòaⁿ-kiû/pak-puànn-kiû/北半球/the northern hemisphere
- 【秋分】chhiu-hun/tshiu-hun/秋分/autumnal equinox
- 【月圓】goe̍h-îⁿ/gue̍h-înn/滿月/full moon
- 【速翕】sok-hip/sok-hip/快照/snapshot
- 【拍獵月】Phah-la̍h-goe̍h/Phah-la̍h-gue̍h/狩獵月/the Hunter's Moon
- 【月盤】goe̍h-pôaⁿ/gue̍h-puânn/月盤/lunar disk
- 【超音速】chhiau-im-sok/tshiau-im-sok/超音速/supersonic
- 【震波】chìn-pho/tsìn-pho/震波/shock wave
- 【屈折率】khut-chiat-lu̍t/khut-tsiat-lu̍t/折射率/index of refraction


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[The Full Moon of October]:https://solarsystem.nasa.gov/news/2293/full-moon-guide-october-november-2022/
[coming winter]:https://apod.nasa.gov/apod/ap120120.html
[Rising from planet Earth]:https://www.nasaspaceflight.com/2022/10/spacex-galaxy-33-34/
[supersonic]:https://history.nasa.gov/SP-4219/Chapter3.html
[rocket's passage]:https://www.historyofinformation.com/detail.php?entryid=3714

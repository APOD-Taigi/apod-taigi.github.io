---
title: 仙女座星系邊仔 ê 雲
date: 2022-10-24
publishdate: 2022-10-24T11:45:00+0800
tags: [M31, 仙女座星系, 捲螺仔星系, 捲螺仔手骨, 銀河系, 銀河盤, 塗粉帶, 星系核, 闊頻, 狹頻, 水素, 星際絹雲, M110, 拼鬥影像, 視場, 絹雲]
hero: https://apod.nasa.gov/apod/image/2210/M31Clouds_Fryhover_960.jpg
summary: 仙女座星系邊仔彼寡紅色 ê 雲是啥物？地球 ê 天文學家定定咧翕 M31 這个星系。

---

{{% apod %}}

- 原始文章：[Clouds Around Galaxy Andromeda](https://apod.nasa.gov/apod/ap221024.html)
- 影像來源 kah 版權：[Andrew Fryhover](https://www.flickr.com/photos/51743649@N07/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 仙女座星系邊仔 ê 雲
仙女座星系邊仔彼寡紅色 ê 雲是啥物？
地球 ê 天文學家定定咧翕 [M31][M31] 這个星系。
這是離咱上近 ê 大捲螺仔星系，伊有咱熟似 ê 烏暗塗粉帶、明亮 ê 黃色星系核、kah 有藍色恆星星雲 ê [捲螺仔手骨][spiral arms traced]。
[這張深空肖像][this deep portrait] 是咱 ê 厝邊 [島宇宙][island universe]，是感光足久 ê 闊頻 kah 狹頻資料 ê 拼鬥影像。
佇仝一个視場內底，有一寡咱 [足無熟 ê 特徵][strikingly unfamiliar]，是 [暗淡 ê 紅色][faint reddish clouds] 電離水素氣體雲。
大部份 ê [電離水素][ionized hydrogen] 雲一定是佇前景，就佇咱 ê [銀河系][Milky Way Galaxy] 內底。
In 可能 kah 彼寡去予咱 [銀河盤][galactic plane] 擲到幾若百 [光年][light-year] 懸、四界坱埃 ê [星際絹雲][interstellar cirrus t] 有關。
是講有一寡雲是出現佇 [仙女座星系][Andromeda galaxy] 內底，另外一寡就出現佇下底彼个較細 ê [M110][M110] 內底。

## [POJ] Sian-lú-chō seng-hē piⁿ-á ê hûn
Sian-lú-chō seng-hē piⁿ-á hit-kóa âng-sek ê hûn sī siáⁿ-mih?
Tē-kiû ê thian-bûn ha̍k-ka tiāⁿ-tiāⁿ leh hip M31 chit-ê seng-hē.
Che sī lī lán siōng kīn ê tōa kńg-lê-á seng-hē, i ū lán se̍k-sāi ê o͘-àm thô͘-hún-tòa, bêng-liōng ê n̂g-sek seng-hē-he̍k, kah ū nâ-sek hêng-chhiⁿ seng-hûn ê kńg-lê-á chhiú-kut.
Chit tiuⁿ chhim-khong siàu-siōng sī lán ê chhù-piⁿ tó ú-tiū島宇宙, sī kám-kng chiok kú ê khoah-pîn kah e̍h-pîn chu-liāu ê pheng-tàu iáⁿ-siōng.
Tī kâng chi̍t-ê sī-tiûⁿ lāi-té, ū chi̍t-kóa lán chiok bô se̍k ê te̍k-teng, sī àm-tām ê âng-sek tiān-lī chúi-sò͘ khì-thé hûn.
Tōa-pō͘-hūn ê tiān-lī chúi-sò͘ hûn it-tēng sī tī chiân-kéng, to̍h tī lán ê Gîn-hô-hē lāi-té.
In khó-lêng kah hit-kóa khì hō͘ lán Gîn-hô-pôaⁿ tàn kàu kúi-ā pah kng-nî koân, sì-kè eng-ia ê seng-chè kìn-hûn ū-koan.
Sī kóng ū chi̍t-kóa hûn sī chhut-hiān tī Sian-lú-chō seng-hē lāi-té, lēng-gōa chi̍t-kóa to̍h chhut-hiān tī ē-té hit-ê khah sè ê M110 lāi-té.


## [KIP] Sian-lú-tsō sing-hē pinn-á ê hûn
Sian-lú-tsō sing-hē pinn-á hit-kuá âng-sik ê hûn sī siánn-mih?
Tē-kiû ê thian-bûn ha̍k-ka tiānn-tiānn leh hip M̀1 tsit-ê sing-hē.
Tse sī lī lán siōng kīn ê tuā kńg-lê-á sing-hē, i ū lán si̍k-sāi ê oo-àm thôo-hún-tuà, bîng-liōng ê n̂g-sik sing-hē-hi̍k, kah ū nâ-sik hîng-tshinn sing-hûn ê kńg-lê-á tshiú-kut.
Tsit tiunn tshim-khong siàu-siōng sī lán ê tshù-pinn tó ú-tiū島宇宙, sī kám-kng tsiok kú ê khuah-pîn kah e̍h-pîn tsu-liāu ê phing-tàu iánn-siōng.
Tī kâng tsi̍t-ê sī-tiûnn lāi-té, ū tsi̍t-kuá lán tsiok bô si̍k ê ti̍k-ting, sī àm-tām ê âng-sik tiān-lī tsuí-sòo khì-thé hûn.
Tuā-pōo-hūn ê tiān-lī tsuí-sòo hûn it-tīng sī tī tsiân-kíng, to̍h tī lán ê Gîn-hô-hē lāi-té.
In khó-lîng kah hit-kuá khì hōo lán Gîn-hô-puânn tàn kàu kuí-ā pah kng-nî kuân, sì-kè ing-ia ê sing-tsè kìn-hûn ū-kuan.
Sī kóng ū tsi̍t-kuá hûn sī tshut-hiān tī Sian-lú-tsō sing-hē lāi-té, līng-guā tsi̍t-kuá to̍h tshut-hiān tī ē-té hit-ê khah sè ê M10 lāi-té.

## [English] Clouds Around Galaxy Andromeda

What are those red clouds surrounding the Andromeda galaxy?
This galaxy, [M31][M31], is often imaged by planet Earth-based astronomers.
As the nearest large spiral galaxy, it is a familiar sight with dark dust lanes, bright yellowish core, and [spiral arms traced][spiral arms traced] by clouds of bright blue stars.
A mosaic of well-exposed broad and narrow-band image data, [this deep portrait][this deep portrait] of our neighboring [island universe][island universe] offers [strikingly unfamiliar][strikingly unfamiliar] features though, [faint reddish clouds][faint reddish clouds] of glowing ionized hydrogen gas in the same wide field of view.
Most of the [ionized hydrogen][ionized hydrogen] clouds surely lie in the foreground of the scene, well within our [Milky Way Galaxy][Milky Way Galaxy].
They are likely associated with the pervasive, dusty [interstellar cirrus][interstellar cirrus e] clouds scattered hundreds of [light-year][light-year]s above our own [galactic plane][galactic plane].
Some of the clouds, however, occur right in the [Andromeda galaxy][Andromeda galaxy] itself, and some in [M110][M110], the small galaxy just below.


## 詞彙學習（漢羅/POJ/KIP/華語/English）
            
- 【M31】M saⁿ-cha̍p-it/M sann-tsa̍p-it/M31/M31
- 【仙女座星系】Sian-lú-chō seng-hē/Sian-lú-tsō sing-hē/仙女座星系/Andromeda galaxy
- 【捲螺仔星系】kńg-lê-á seng-hē/Sian-lú-tsō sing-hē/螺旋星系/spiral galaxy
- 【捲螺仔手骨】kńg-lê-á chhiú-kut/kńg-lê-á tshiú-kut/螺旋手臂、懸臂/spiral arm
- 【銀河系】Gîn-hô-hē/Gîn-hô-hē/銀河系/Milky Way Galaxy
- 【銀河盤】gîn-hô-pôaⁿ/gîn-hô-puânn/銀河盤/galactic plane
- 【塗粉帶】thô͘-hún-tòa/thôo-hún-tuà/灰塵帶/dust lane
- 【星系核】seng-hē-he̍k/sing-hē-hi̍k/星系核/galactic core
- 【闊頻】khoah-pîn/khuah-pîn/寬頻/broad band
- 【狹頻】e̍h-pîn/e̍h-pîn/窄頻/narrow band
- 【水素】chúi-sò͘/tsuí-sòo/氫/hydrogen
- 【星際絹雲】seng-chè-kìn-hûn/sing-tsè-kìn-hûn/星際卷雲/interstellar cirrus
- 【M110】M it-it-khòng/M it-it-khòng/M110/M110
- 【拼鬥影像】pheng-tàu iáⁿ-siōng/phing-tàu iánn-siōng/馬賽克/mosaic
- 【視場】sī-tiûⁿ/sī-tiûnn/視場/field of view
- 【星際絹雲】seng-chè kìn-hûn/sing-tsè kìn-hûn/星際卷雲/interstellar cirrus




{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/


[M31]:https://en.wikipedia.org/wiki/Andromeda_Galaxy
[spiral arms traced]:https://archive.stsci.edu/prepds/phat/
[this deep portrait]:https://www.flickr.com/photos/51743649@N07/52426245654/in/pool-apods/
[island universe]:https://apod.nasa.gov/apod/ap051222.html
[strikingly unfamiliar]:https://media.istockphoto.com/photos/funny-british-shorthair-cat-portrait-looking-shocked-or-surprised-picture-id1361394182?k=20&m=1361394182&s=612x612&w=0&h=veRQ9_S8xcC54nBcJ8rNS4BqHVx4oBcfagohNNnF4Sw=
[faint reddish clouds]:https://www.deepskycolors.com/archive/2017/01/01/Clouds-Of-Andromeda.html
[ionized hydrogen]:https://apod.nasa.gov/apod/ap051223.html
[Milky Way Galaxy]:https://www.nasa.gov/jpl/charting-the-milky-way-from-the-inside-out
[interstellar cirrus e]:https://apod.nasa.gov/apod/ap221019.html
[interstellar cirrus t]:https://apod.tw/daily/20221019/
[light-year]:https://exoplanets.nasa.gov/faq/26/what-is-a-light-year/
[galactic plane]:https://en.wikipedia.org/wiki/Galactic_plane
[Andromeda galaxy]:https://www.nasa.gov/feature/goddard/2017/messier-31-the-andromeda-galaxy
[M110]:https://en.wikipedia.org/wiki/Messier_110


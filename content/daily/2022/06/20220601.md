---
title: Kitt Peak 望遠鏡 天頂 ê 武仙座 τ 流星雨
date: 2022-06-00
publishdate: 2022-06-00T11:45:00+0800
tags: [武仙座, 武仙座 τ, 武仙座 τ 流星雨, 流星雨, 流星, 流星西北雨, 彗星, 73P/Schwassmann-Wachmann 3, 彗星屑仔]
hero: https://apod.nasa.gov/apod/image/2206/TauHerMeteors_Lyu_1080_annotated.jpg
summary: 昨暝是武仙座 τ 流星雨上濟彼工，這是一个毋是蓋濟、有當時仔才會出現 ê 流星雨，是 ùi 73P/Schwassmann-Wachmann 3 號 彗星來--ê。
---

{{% apod %}}

- 原始文章：[Tau Herculids Meteors over Kitt Peak Telescopes](https://apod.nasa.gov/apod/ap220600.html)
- 影像來源 kah 版權：[Jianwei Lyu](https://www.as.arizona.edu/people/postdoctoral/jianwei-lyu) ([Steward Obs., U. Arizona](https://www.as.arizona.edu/))
- 台文翻譯：[An-Li Tsai][An-Li Tsai] ([NCU][NCU])

## [漢羅] Kitt Peak 望遠鏡 天頂 ê 武仙座 τ 流星雨
這毋是風暴中心，毋閣是一个值得紀念 ê 暗暝。
昨暝是 [武仙座 τ][Tau Herculids] 流星雨上濟彼工，這是一个毋是蓋濟、[有當時仔才會出現 ê 流星雨][occasional meteors]，是 ùi [73P/Schwassmann-Wachmann 3][73P/Schwassmann-Wachmann 3] 號 [彗星屑仔][disintegrating] 來--ê。
今年 ê [計算 kā 咱講][calculations showed]，地球會行過 [彗星殘骸][comet debris] 特別厚 ê 所在，按呢就會 tī 武仙座 ê 方向產生 [足光 ê 流星西北雨][storm of bright meteors]。
[毋閣實際上咱看著--ê][What actually happened]，無算是流星西北雨，干焦是 [一般 ê 流星雨][decent meteor shower]。
這張相片是 kā 5 月 30 半暝 tī [美國][USA] [Arizona 州][Arizona] ê [Kitt Peak][Kitt Peak] [國家天文台][National Observatory] 翕--ê 超過 2.5 點鐘久 ê 影像合做一張--ê。
Tī 彼陣有翕著 19 粒武仙座 τ [流星][meteors]，kah 4 粒其他 ê 流星。
毋閣你敢有法度揣著 in？
前景較倚頭前彼个是 [直徑 2.3 公尺闊 ê Bok 望遠鏡][Bok 2.3-meter Telescope]，[tī 伊後壁彼个][behind it] 是 [直徑 4 公尺闊 ê Mayall 望遠鏡][4.0-meter Mayall Telescope]。
武仙座 τ 流星雨逐年攏有。
毋閣明年，伊應該會閣變轉去原本 [較低流星率 ê 時期][normal low rate]。
[伊後一擺閣變轉來活跳期 ê 暗暝][next active night]，應該愛等到 2049 年矣。

## [POJ] Kitt Peak Bōng-oán-kiàⁿ thiⁿ-téng ê Bú-sian-chō τ Liû-chhiⁿ-hō͘
Che m̄-sī hong-pō tiong-sim, m̄-koh sī chi̍t ê ta̍t-tit kì-liām ê àm-mî.
Cha-mê sī Bú-sian-chō τ liû-chhiⁿ-hō͘ siōng chōe hit-kang, che sī chi̍t ê m̄-sī kài chōe, ū-tang-sî-á chiah ē chhut-hiān ê liû-chhiⁿ-hō͘, sī ùi 73P/Schwassmann-Wachmann 3 hō hui-chhiⁿ lâi--ê.
Kin-nî ê kè-sǹg kā lán kóng, Tē-kiû ē kiâⁿ kòe hui-chhiⁿ chân-hâi te̍k-pia̍t kāu ê só͘-chāi, án-ni to̍h ē tī Bú-sian-chō ê hong-hiòng sán-seng chiok kng ê liû-chhiⁿ sai-pak-hō͘.
M̄-koh si̍t-chè-siōng lán khòaⁿ--tio̍h--ê, bô-sǹg sī liû-chhiⁿ sai-pak-hō͘, kan-na sī it-poaⁿ ê liû-chhiⁿ-hō͘.
Chit tiuⁿ siòng-phìⁿ sī kā 5 goe̍h 30 pòaⁿ-mî tī Bí-kok Arizona chiu ê Kitt Peak Kok-ka Thian-bûn-tâi hip--ê chhiau-kòe 2.5 tiám-cheng kú ê iáⁿ-siōng ha̍p chò chi̍t tiuⁿ--ê.
Tī hit-chūn ū hip-tio̍h 19 lia̍p Bú-sian-chō τ liû-chhiⁿ, kah 4 lia̍p kî-tha ê liû-chhiⁿ.
M̄-koh lí kám ū-hoat-tō͘ chhōe-tio̍h in?
Chiân-kéng khah óa thâu-chêng hit-ê sī ti̍t-kèng 2.3 kong-chhioh khoah ê Bok Bōng-oán-kiàⁿ, tī i āu-piah hit-ê sī ti̍t-kèng 4 kong-chhioh khoah ê Mayall Bōng-oán-kiàⁿ.
Bú-sian-chō τ liû-chhiⁿ-hō͘ ta̍k-nî lóng ū.
M̄-koh môa-nî, i èng-kai ē koh piàn tńg--khì goân-pún khah kē liû-chhiⁿ-lu̍t ê sî-ki.
I āu-chi̍t-pái koh piàn tńg-lâi oa̍h-thiàu-kî ê àm-mî, èng-kai ài tán kàu 2049 nî ah.


## [KIP] Kitt Peak Bōng-uán-kiànn thinn-tíng ê Bú-sian-tsō τ Liû-tshinn-hōo
Tse m̄-sī hong-pō tiong-sim, m̄-koh sī tsi̍t ê ta̍t-tit kì-liām ê àm-mî.
Tsa-mê sī Bú-sian-tsō τ liû-tshinn-hōo siōng tsuē hit-kang, tse sī tsi̍t ê m̄-sī kài tsuē, ū-tang-sî-á tsiah ē tshut-hiān ê liû-tshinn-hōo, sī uì 73P/Schwassmann-Wachmann 3 hō hui-tshinn lâi--ê.
Kin-nî ê kè-sǹg kā lán kóng, Tē-kiû ē kiânn kuè hui-tshinn tsân-hâi ti̍k-pia̍t kāu ê sóo-tsāi, án-ni to̍h ē tī Bú-sian-tsō ê hong-hiòng sán-sing tsiok kng ê liû-tshinn sai-pak-hōo.
M̄-koh si̍t-tsè-siōng lán khuànn--tio̍h--ê, bô-sǹg sī liû-tshinn sai-pak-hōo, kan-na sī it-puann ê liû-tshinn-hōo.
Tsit tiunn siòng-phìnn sī kā 5 gue̍h 30 puànn-mî tī Bí-kok Arizona tsiu ê Kitt Peak Kok-ka Thian-bûn-tâi hip--ê tshiau-kuè 2.5 tiám-tsing kú ê iánn-siōng ha̍p tsò tsi̍t tiunn--ê.
Tī hit-tsūn ū hip-tio̍h 19 lia̍p Bú-sian-tsō τ liû-tshinn, kah 4 lia̍p kî-tha ê liû-tshinn.
M̄-koh lí kám ū-huat-tōo tshuē-tio̍h in?
Tsiân-kíng khah uá thâu-tsîng hit-ê sī ti̍t-kìng 2.3 kong-tshioh khuah ê Bok Bōng-uán-kiànn, tī i āu-piah hit-ê sī ti̍t-kìng 4 kong-tshioh khuah ê Mayall Bōng-uán-kiànn.
Bú-sian-tsō τ liû-tshinn-hōo ta̍k-nî lóng ū.
M̄-koh muâ-nî, i ìng-kai ē koh piàn tńg--khì guân-pún khah kē liû-tshinn-lu̍t ê sî-ki.
I āu-tsi̍t-pái koh piàn tńg-lâi ua̍h-thiàu-kî ê àm-mî, ìng-kai ài tán kàu 2049 nî ah.

## [English] Tau Herculids Meteors over Kitt Peak Telescopes
It wasn't the storm of the century -- but it was a night to remember.
Last night was the peak of the [Tau Herculids][Tau Herculids] meteor shower, a usually modest dribble of [occasional meteors][occasional meteors] originating from the [disintegrating][disintegrating] Comet [73P/Schwassmann-Wachmann 3][73P/Schwassmann-Wachmann 3].
This year, [calculations showed][calculations showed] that the Earth might be passing through a particularly dense stream of [comet debris][comet debris] -- at best creating a [storm of bright meteors][storm of bright meteors] streaking out from the constellation of Hercules.
[What actually happened][What actually happened] fell short of a meteor storm, but could be called a [decent meteor shower][decent meteor shower].
Featured here is a composite image taken at [Kitt Peak][Kitt Peak] [National Observatory][National Observatory] in [Arizona][Arizona], [USA][USA] accumulated over 2.5 hours very late on May 30.
Over that time, 19 Tau Herculids [meteors][meteors] were captured, along with 4 unrelated meteors.
(Can you find them?) In the near foreground is the [Bok 2.3-meter Telescope][Bok 2.3-meter Telescope] with the [4.0-meter Mayall Telescope][4.0-meter Mayall Telescope] just [behind it][behind it].
Next year, the annual Tau Herculids are expected to return to its [normal low rate][normal low rate], with the [next active night][next active night] forecast for 2049.
武仙座, 武仙座 τ, 武仙座 τ 流星雨, 流星雨, 流星, 彗星, 73P/Schwassmann-Wachmann 3, 彗星屑仔
## 詞彙學習（漢羅/POJ/KIP/華語/English）
- 【武仙座 τ 流星雨】Bú-sian-chō Tau liû-chhiⁿ-hō͘/Bú-sian-tsō Tau liû-tshinn-hōo/武仙座 τ 流星雨/Tau Herculids Meteors
- 【武仙座 τ】Bú-sian-chō Tau/Bú-sian-tsō Tau/武仙座 τ/Tau Herculids
- 【流星雨】liû-chhiⁿ-hō͘/liû-tshinn-hōo/流星雨/meteor shower
- 【流星西北雨】liû-chhiⁿ sai-pak-hō͘/liû-tshinn sai-pak-hōo/流星暴雨/storm of meteors
- 【彗星】hui-chhiⁿ/hui-tshinn/彗星/comet
- 【直徑】ti̍t-kèng/ti̍t-kìng/直徑/diameter
- 【2049 年】jī-khòng-sù-kiú nî/jī-khòng-sù-kiú nî/2049 年/in 2049


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Tau Herculids]:https://en.wikipedia.org/wiki/Tau_Herculids
[occasional meteors]:https://www.popastro.com/main_spa1/meteor/other-meteor-showers-of-note/
[disintegrating]:https://apod.nasa.gov/apod/ap060504.html
[73P/Schwassmann-Wachmann 3]:http://cometography.com/pcomets/073p.html
[calculations showed]:https://ui.adsabs.harvard.edu/abs/2005MNRAS.361..638W/abstract
[comet debris]:https://en.wikipedia.org/wiki/73P/Schwassmann%E2%80%93Wachmann
[storm of bright meteors]:https://blogs.loc.gov/headlinesandheroes/2020/09/how-newspapers-helped-crowdsource-a-scientific-discovery-the-1833-leonid-meteor-storm/
[What actually happened]:https://earthsky.org/astronomy-essentials/tau-herculid-meteors-may-intense-shower/
[decent meteor shower]:https://www.cnn.com/2022/05/31/world/tau-herculids-meteor-shower-display-scn/index.html
[Kitt Peak]:https://youtu.be/m2dgNH9Axw0
[National Observatory]:https://en.wikipedia.org/wiki/Kitt_Peak_National_Observatory
[Arizona]:https://en.wikipedia.org/wiki/Arizona
[USA]:https://en.wikipedia.org/wiki/United_States
[meteors]:https://spaceplace.nasa.gov/search/meteor/
[Bok 2.3-meter Telescope]:https://www.as.arizona.edu/bok-23m-telescope
[4.0-meter Mayall Telescope]:https://noirlab.edu/public/programs/kitt-peak-national-observatory/nicholas-mayall-4m-telescope/
[behind it]:https://en.wikipedia.org/wiki/Kitt_Peak_National_Observatory#/media/File:Kittpeakteliscope.JPG
[normal low rate]:https://cdn.shopify.com/s/files/1/0272/4770/6214/articles/do-cats-get-bored-800x533.jpg?v=1593019956
[next active night]:https://aquarid.physics.uwo.ca/~pbrown/taus.pdf

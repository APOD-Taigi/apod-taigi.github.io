---
title: 月掩金星
date: 2022-06-02
publishdate: 2022-06-02T11:45:00+0800
tags: [月掩金星, 金星, 掩星, 下月眉, 地平線, 合相, 透早星, 金星盤]
hero: https://apod.nasa.gov/apod/fap/image/2206/OccultationVenusQuentinGineys1024.gif
summary: 這工 ê 金星是透早星，伊這馬 chhāi tī 下月眉附近。全世界 ê 天文觀星者，攏咧欣賞這个第二光 kah 第三光 ê 天體合相。
---

{{% apod %}}

- 原始文章：[Lunar Occultation of Venus](https://apod.nasa.gov/apod/ap220602.html)
- 影像來源 kah [版權][copyright]：[Quentin Gineys](https://www.astrobin.com/users/kantin/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 月掩金星
5 月 27 欲暗仔彼陣，天頂 [已經][already t] 有幾若粒行星矣。
這工 ê 金星是透早星，伊這馬 chhāi tī [下月眉][waning crescent Moon] 附近。
金星 kah 下月眉 tī 天頂 [是遮爾相倚][It was close]。
全世界 ê 天文觀星者，攏咧欣賞這个第二光 kah 第三光 ê 天體合相。
毋閣咱若是 chhāi tī 東南亞 kah 印度洋之間 ê 路線，咱就有法度看著月娘 ùi 金星面頭前行過，這就叫做 [月掩金星][a lunar occultation]。
Tī 這張動畫圖內底，這粒有 75 葩金星盤 ê 金星，欲 ùi 月球反射太陽光 ê 西南爿落去。
[這張望遠鏡景色][The telescopic frames]，是 tī 當地時間透早 4:50 ùi 印度洋 ê Reunion 島翕月娘 kah 金星 tī 東爿地平線附近 ê 景色。
[彼陣 ê 金星][At the time Venus] 離 Reunion 島超過 1 億 8000 萬公里遠，離月球干焦 40 萬公里遠。
過 50 分鐘了後，金星就 ùi [月娘後壁][behind the Moon] 出現矣。

## [POJ] Goe̍h-iám Kim-chhiⁿ
5 goe̍h 27 beh-àm-á hit-chūn, thiⁿ-téng í-keng ū kúi-ā lia̍p kiâⁿ-chhiⁿ ah.
Chit kang ê Kim-chhiⁿ sī thàu-chá-chhiⁿ, i chit-má chhāi tī ē-goe̍h-bâi hū-kīn.
Kim-chhiⁿ kah ē-goe̍h-bâi tī thiⁿ-téng sī chiah-nī sio-óa.
Choân-sè-kài ê thian-bûn koan-seng-chiá, lóng leh him-sióng chit ê tē jī kng kah tē saⁿ kng ê thian-thé ha̍p-siòng.
M̄-koh lán nā-sī chhāi tī tang-lâm-a kah Ìn-tō͘-iûⁿ chi-kan ê lō͘-sòaⁿ, lán to̍h ū-hoat-tō͘ khòaⁿ-tio̍h goe̍h-niû ùi Kim-chhiⁿ bīn-thâu-chêng kiâⁿ kòe, che to̍h kiò-chò Goe̍h-iám Kim-chhiⁿ.
Tī chit tiuⁿ tōng-ōe lāi-té, chit lia̍p ū 75 pha Kim-chhiⁿ-pôaⁿ ê Kim-chhiⁿ, beh ùi Goe̍h-kiû hoán-siā thài-iông-kng ê sai-lâm-pêng lo̍h-khì.
Chit tiuⁿ bōng-oán-kiàⁿ kéng-sek, sī tī tong-tē sî-kan thàu-chá 4:50 ùi Ìn-tō͘-iûⁿ ê Reunion tó hip goe̍h-niû kah Kim-chhiⁿ tī tang-pêng tē-pêng-sòaⁿ hū-kīn ê kéng-sek.
Hit-chūn ê Kim-chhiⁿ lî Reunion tó chhiau-kòe  1 ek 8000 bān kong-lí hn̄g, lî Goe̍h-kiû kan-na 40 bān kong-lí hn̄g.
Kòe 50 hun-cheng liáu-āu, Kim-chhiⁿ to̍h ùi goe̍h-niû āu-piah chhut-hiān ah.


## [KIP] Gue̍h-iám Kim-tshinn
5 gue̍h 27 beh-àm-á hit-tsūn, thinn-tíng í-king ū kuí-ā lia̍p kiânn-tshinn ah.
Tsit kang ê Kim-tshinn sī thàu-tsá-tshinn, i tsit-má tshāi tī ē-gue̍h-bâi hū-kīn.
Kim-tshinn kah ē-gue̍h-bâi tī thinn-tíng sī tsiah-nī sio-uá.
Tsuân-sè-kài ê thian-bûn kuan-sing-tsiá, lóng leh him-sióng tsit ê tē jī kng kah tē sann kng ê thian-thé ha̍p-siòng.
M̄-koh lán nā-sī tshāi tī tang-lâm-a kah Ìn-tōo-iûnn tsi-kan ê lōo-suànn, lán to̍h ū-huat-tōo khuànn-tio̍h gue̍h-niû uì Kim-tshinn bīn-thâu-tsîng kiânn kuè, tse to̍h kiò-tsò Gue̍h-iám Kim-tshinn.
Tī tsit tiunn tōng-uē lāi-té, tsit lia̍p ū 75 pha Kim-tshinn-puânn ê Kim-tshinn, beh uì Gue̍h-kiû huán-siā thài-iông-kng ê sai-lâm-pîng lo̍h-khì.
Tsit tiunn bōng-uán-kiànn kíng-sik, sī tī tong-tē sî-kan thàu-tsá 4:50 uì Ìn-tōo-iûnn ê Reunion tó hip gue̍h-niû kah Kim-tshinn tī tang-pîng tē-pîng-suànn hū-kīn ê kíng-sik.
Hit-tsūn ê Kim-tshinn lî Reunion tó tshiau-kuè  1 ik 8000 bān kong-lí hn̄g, lî Gue̍h-kiû kan-na 40 bān kong-lí hn̄g.
Kuè 50 hun-tsing liáu-āu, Kim-tshinn to̍h uì gue̍h-niû āu-piah tshut-hiān ah.

## [English] Lunar Occultation of Venus

On May 27 Venus rose as the morning star, near the [waning crescent Moon][waning crescent Moon] in a predawn sky [already][already e] full of planets.
[It was close][It was close] on the sky to the Moon's crescent and a conjunction of the second an third brightest celestial beacons were enjoyed by skygazers around the world.
But seen from locations along a track through southeast Asia and the Indian Ocean the Moon actually passed in front of Venus in [a lunar occultation][a lunar occultation].
In this animated gif the 75 percent illuminated disk of Venus approaches and just begins to disappear behind the sunlit southwestern lunar limb.
[The telescopic frames][The telescopic frames] used to construct it were captured from Reunion Island in the Indian Ocean around 4:50am local time, with the Moon and Venus very close to the eastern horizon.
[At the time Venus][At the time Venus] was over 180 million kilometers from Reunion Island, compared to a lunar distance of a mere 400 thousand kilometers or so.
About 50 minutes later Venus emerged from [behind the Moon][behind the Moon].

## 詞彙學習（漢羅/POJ/KIP/華語/English）
- 【月掩金星】Goe̍h-iám Kim-chhiⁿ/Gue̍h-iám Kim-tshinn/月掩金星/Lunar Occultation of Venus
- 【金星】Kim-chhiⁿ/Kim-tshinn/金星/Venus
- 【下月眉】ē-goe̍h-bâi/ē-gue̍h-bâi/殘月/waning crescent Moon
- 【掩星】iám-chhiⁿ/iám-tshinn/掩星/occultation
- 【月掩星】goe̍h-iám-chhiⁿ/gue̍h-iám-tshinn/月掩星/lunar occultation
- 【合相】ha̍p-siòng/ha̍p-siòng/合相/conjunction
- 【地平線】tē-pêng-sòaⁿ/tē-pîng-suànn/地平線/horizon
- 【透早星】thàu-chá-chhiⁿ/thàu-chá-chhiⁿ/晨星/morning star
- 【金星盤】Kim-chhiⁿ-pôaⁿ/Kim-tshinn-puânn/金星盤/disk of Venus


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[waning crescent Moon]:https://svs.gsfc.nasa.gov/4955
[already e]:https://apod.nasa.gov/apod/ap220420.html
[already t]:https://apod.tw/daily/20220420/
[It was close]:https://earthsky.org/todays-image/dazzling-venus-goes-behind-the-moon/
[a lunar occultation]:https://in-the-sky.org/news.php?id=20220527_16_100
[The telescopic frames]:https://www.astrobin.com/m2sj29/
[At the time Venus]:https://theskylive.com/venus-info
[behind the Moon]:https://solarsystem.nasa.gov/skywatching/home/

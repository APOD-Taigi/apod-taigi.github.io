---
title: NGC 6188：天壇座 ê 龍
date: 2022-06-07
publishdate: 2022-06-07T11:45:00+0800
tags: [NGC 6164, NGC 6188, 恆星形成, 超新星爆炸, 行星型星雲, 大質量恆星, O-型恆星, 恆星風, 天壇座, 發射星雲, 分子雲, OB1 星協, 星暈, 對伨]
hero: https://apod.nasa.gov/apod/fap/image/2206/Ngc6188_Robertson_960.jpg
summary: 這寡龍敢是 tī 天頂 ê 天壇座 leh 飛？看起來敢若是按呢。毋閣這个幻象是這寡薄薄 ê 氣體 kah 塗粉造成--ê
categories: [podcast]
vocals: [阿錕]
---

{{% apod %}}

- 原始文章：[NGC 6188: Dragons of Ara](https://apod.nasa.gov/apod/ap220607.html)
- 影像來源 kah [版權][copyright]：[Shaun Robertson](https://www.darkmoonastrophotography.com/about-1)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl56w3fla021r01t35uba1sip" >}}

## [漢羅] NGC 6188：天壇座 ê 龍
這寡龍敢是 tī 天頂 ê 天壇座 leh 飛？
看起來敢若是按呢。
毋閣實際上，這个 [幻象][illusions] 是這寡薄薄 ê 氣體 kah 塗粉造成--ê。
Tī 南天星座 [天壇座][constellation Ara] ê [發射星雲][emission nebula] NGC 6188，就是這寡發光星雲 in 兜。
伊 tī 大型分子雲邊仔 4000 [光年][light years] 遠 ê 所在，tī 可見光波段是看袂著。
幾若百萬年前，遮有足濟大質量少年 [恆星][stars of] 形成 ê [OB1 星協][OB1 association]，藏 tī 這个星雲內底。
是恆星風 kah 強 [紫外光輻射][ultraviolet radiation] [雕出][sculpting] 這个烏暗外形，嘛 kā 附近 ê 星雲照予光。
最近 ê [恆星形成][star formation] 活動，應該是去予頂一代大質量 [恆星][stars] ê 恆星風 kah 超新星爆炸 掃著風颱尾、壓縮分子雲，才驅動 新 ê 恆星形成--ê。
踮這个有 NGC 6188 ê [宇宙畫布][this cosmic canvas] 內底，咱會當 tī 正爿下跤看著一个較罕得看著 ê 發射星雲 [NGC 6164][NGC 6164]。
伊嘛是 ùi 其中一个恆星形成區內底 ê 大質量 [O-型恆星][O-type stars] 產生--ê。
下底 ê NGC 6164 kah 足濟 [行星型星雲][planetary nebulae] 仝款引人注目，伊有對伨 ê 氣體殼。
踅 tī 中央較光彼粒恆星外口--ê，是較暗 ê 星暈。
[NGC 6188][of NGC 6188] 這張 hŏng [印象足深][impressively] ê [闊幅][field of view] 相片，有 2 度闊 (4 粒月娘 ê 闊度)。
照這个距離推算，按呢差不多有超過 150 光年闊。

## [POJ] NGC 6188: Thian-tôaⁿ-chō ê lêng
Chit-kóa lêng kám-sī tī thiⁿ-téng ê Thian-tôaⁿ-chō leh poe?
Khòaⁿ--khí-lâi ká-ná sī án-ni.
M̄-koh si̍t-chè-siōng, chit-ê hoàn-siōng sī chit-kóa po̍h-po̍h ê khì-thé kah thô͘-hún chō-sêng--ê.
Tī Lâm-thian seng-chō Thian-tôaⁿ-chō ê hoat-siā-seng-hûn NGC 6188, to̍h sī chit-kóa hoat-kng seng-hûn in tau.
I tī tōa-hêng hūn-chú-hûn piⁿ-á 4000 kng-nî hn̄g ê só͘-chāi, tī khó-kiàn-kng pho-tōaⁿ sī khòaⁿ-bōe-tio̍h.
Kúi-ā pah-bān nî chêng, chia ū chiok chōe tōa-chit-liōng siàu-liân hêng-chhiⁿ hêng-sêng ê OB1 seng-hiap, chhàng tī chit ê seng-hûn lāi-té.
Sī hêng-chhiⁿ-hong kah kiông chí-gōa-kng hok-siā tiau chhut chit-ê o͘-àm gōa-hêng, mā kā hū-kīn ê seng-hûn chiò hō͘ kng.
Chòe-kīn ê hêng-chhiⁿ hêng-sêng oa̍h-tāng, èng-kai sī khì hō͘ téng chi̍t tāi tōa-chit-liōng hêng-chhiⁿ ê hêng-chhiⁿ-hong kah chhiau-sin-seng po̍k-chà sàu tio̍h hong-thai-bóe, ap-sok hūn-chú-hûn, chiah khu-tōng sin ê hêng-chhiⁿ hêng-sêng--ê.
Tiàm chit ê ū NGC 6188 ê ú-tiū ōe-pò͘ lāi-té, lán ē-tàng tī chiàⁿ-pêng ē-kha khòaⁿ-tio̍h chi̍t ê khah hán-tit khòaⁿ--tio̍h ê hoat-siā-seng-hûn NGC 6164.
I mā-sī ùi kî-tiong chi̍t ê hêng-chhiⁿ hêng-sêng-khu lāi-té ê tōa-chit-liōng O-hêng hêng-chhiⁿ sán-seng--ê.
Ē-té ê NGC 6164 kah chiok chōe kiâⁿ-chhiⁿ-hêng seng-hûn kāng-khoán ìn-lâng-chù-bo̍k, i ū tùi-thīn ê khì-thé-khak.
Se̍h tī tiong-ng khah kng hit lia̍p hêng-chhiⁿ gōa-kháu--ê, sī khah àm ê seng-n̄g.
NGC 6188 chit tiuⁿ hŏng ìn-sióng chiok chhim ê khoah-pak siòng-phìⁿ, ū 2 tō͘ khoah (4 lia̍p goe̍h-niû ê khoah-tō͘).
Chiàu chit ê kū-lî thui-sǹg, án-ni chha-put-to ū chhiau-kòe 150 kng-nî khoah.

## [KIP] NGC 6188: Thian-tuânn-tsō ê lîng
Tsit-kuá lîng kám-sī tī thinn-tíng ê Thian-tuânn-tsō leh pue?
Khuànn--khí-lâi ká-ná sī án-ni.
M̄-koh si̍t-tsè-siōng, tsit-ê huàn-siōng sī tsit-kuá po̍h-po̍h ê khì-thé kah thôo-hún tsō-sîng--ê.
Tī Lâm-thian sing-tsō Thian-tuânn-tsō ê huat-siā-sing-hûn NGC 6188, to̍h sī tsit-kuá huat-kng sing-hûn in tau.
I tī tuā-hîng hūn-tsú-hûn pinn-á 4000 kng-nî hn̄g ê sóo-tsāi, tī khó-kiàn-kng pho-tuānn sī khuànn-buē-tio̍h.
Kuí-ā pah-bān nî tsîng, tsia ū tsiok tsuē tuā-tsit-liōng siàu-liân hîng-tshinn hîng-sîng ê OB1 sing-hiap, tshàng tī tsit ê sing-hûn lāi-té.
Sī hîng-tshinn-hong kah kiông tsí-guā-kng hok-siā tiau tshut tsit-ê oo-àm guā-hîng, mā kā hū-kīn ê sing-hûn tsiò hōo kng.
Tsuè-kīn ê hîng-tshinn hîng-sîng ua̍h-tāng, ìng-kai sī khì hōo tíng tsi̍t tāi tuā-tsit-liōng hîng-tshinn ê hîng-tshinn-hong kah tshiau-sin-sing po̍k-tsà sàu tio̍h hong-thai-bué, ap-sok hūn-tsú-hûn, tsiah khu-tōng sin ê hîng-tshinn hîng-sîng--ê.
Tiàm tsit ê ū NGC 6188 ê ú-tiū uē-pòo lāi-té, lán ē-tàng tī tsiànn-pîng ē-kha khuànn-tio̍h tsi̍t ê khah hán-tit khuànn--tio̍h ê huat-siā-sing-hûn NGC 6164.
I mā-sī uì kî-tiong tsi̍t ê hîng-tshinn hîng-sîng-khu lāi-té ê tuā-tsit-liōng O-hîng hîng-tshinn sán-sing--ê.
Ē-té ê NGC 6164 kah tsiok tsuē kiânn-tshinn-hîng sing-hûn kāng-khuán ìn-lâng-tsù-bo̍k, i ū tuì-thīn ê khì-thé-khak.
Se̍h tī tiong-ng khah kng hit lia̍p hîng-tshinn guā-kháu--ê, sī khah àm ê sing-n̄g.
NGC 6188 tsit tiunn hŏng ìn-sióng tsiok tshim ê khuah-pak siòng-phìnn, ū 2 tōo khuah (4 lia̍p gue̍h-niû ê khuah-tōo).
Tsiàu tsit ê kū-lî thui-sǹg, án-ni tsha-put-to ū tshiau-kuè 150 kng-nî khuah.

## [English] NGC 6188: Dragons of Ara
Do dragons fight on the altar of the sky?
Although it might appear that way, these dragons are [illusions][illusions] made of thin gas and dust.
The [emission nebula][emission nebula] NGC 6188, home to the glowing clouds, is found about 4,000 [light years][light years] away near the edge of a large molecular cloud unseen at visible wavelengths, in the southern [constellation Ara][constellation Ara] (the Altar).
Massive, young [stars of][stars of] the embedded Ara [OB1 association][OB1 association] were formed in that region only a few million years ago, [sculpting][sculpting] the dark shapes and powering the nebular glow with stellar winds and intense [ultraviolet radiation][ultraviolet radiation].
The recent [star formation][star formation] itself was likely triggered by winds and supernova explosions, from previous generations of massive [stars][stars], that swept up and compressed the molecular gas.
Joining NGC 6188 on [this cosmic canvas][this cosmic canvas], visible toward the lower right, is rare emission nebula [NGC 6164][NGC 6164], also created by one of the region's massive [O-type stars][O-type stars].
Similar in appearance to many [planetary nebulae][planetary nebulae], NGC 6164's striking, symmetric gaseous shroud and faint halo surround its bright central star near the bottom edge.
This [impressively][impressively] wide [field of view][field of view] spans over 2 degrees (four full Moons), corresponding to over 150 light years at the estimated distance [of NGC 6188][of NGC 6188].

## 詞彙學習（漢羅/POJ/KIP/華語/English）
- 【天壇座】Thian-tôaⁿ-chō/Thian-tuânn-tsō/天壇座/the Altar
- 【天壇座】Thian-tôaⁿ-chō/Thian-tuânn-tsō/天壇座/the constellation Ara
- 【分子雲】hūn-chú-hûn/hūn-tsú-hûn/分子雲/molecular cloud
- 【大質量恆星】tōa-chit-liōng hêng-chhiⁿ/tuā-tsit-liōng hîng-tshinn/大質量恆星/massive star
- 【恆星風】hêng-chhiⁿ-hong/hîng-tshinn-hong/恆星風/stellar wind
- 【氣體殼】khì-thé-khak/khì-thé-khak/氣體殼/gaseous shroud
- 【星暈】seng-n̄g/sing-n̄g/星暈/stellar halo
- 【行星型星雲】kiâⁿ-chhiⁿ-hêng seng-hûn/kiânn-tshinn-hîng sing-hûn/行星狀星雲/planetary nebular
- 【超新星爆炸】chhiau-sin-seng po̍k-chà/tshiau-sin-sing po̍k-tsà/超新星爆炸/supernova explosion
- 【恆星形成】hêng-chhiⁿ hêng-sêng/hîng-tshinn hîng-sîng/恆星形成/star formationg
- 【OB1 星協】OB-one seng-hiap/OB-one sing-hiap/OB1 星協/OB1 association
- 【發射星雲】hoat-siā-seng-hûn/huat-siā-sing-hûn/發射星雲/emission nebula
- 【O-型恆星】O-hêng hêng-chhiⁿ/O-hîng hîng-tshinn/O-型恆星/O-type stars
- 【對伨】tùi-thīn/tuì-thīn/對稱/symmetric
- 【NGC 6164】NGC lio̍k-it-lio̍k-sù/NGC lio̍k-it-lio̍k-sù/NGC 6164/NGC 6164
- 【NGC 6188】NGC lio̍k-it-pat-pat/NGC lio̍k-it-pat-pat/NGC 6188/NGC 6188

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[illusions]:https://en.wikipedia.org/wiki/Pareidolia
[emission nebula]:https://en.wikipedia.org/wiki/Emission_nebula
[light years]:https://www.grc.nasa.gov/www/k-12/Numbers/Math/Mathematical_Thinking/how_long_is_a_light_year.htm
[constellation Ara]:https://en.wikipedia.org/wiki/Ara_(constellation)
[stars of]:http://arxiv.org/abs/1105.3629
[OB1 association]:https://en.wikipedia.org/wiki/Stellar_association#Stellar_associations
[sculpting]:https://apod.nasa.gov/apod/ap080313.html
[ultraviolet radiation]:https://science.nasa.gov/ems/10_ultravioletwaves
[star formation]:https://science.nasa.gov/astrophysics/focus-areas/how-do-stars-form-and-evolve
[stars]:https://spaceplace.nasa.gov/search/stars/
[this cosmic canvas]:https://www.instagram.com/p/CdarSBLJVH3/
[NGC 6164]:https://apod.nasa.gov/apod/ap140522.html
[O-type stars]:https://en.wikipedia.org/wiki/O-type_star
[planetary nebulae]:https://apod.nasa.gov/apod/ap110218.html
[impressively]:https://cdn.petcarerx.com/blog/wp-content-uploads-2015-07-surprise-dog.jpg
[field of view]:https://apod.nasa.gov/apod/image/2206/Ngc6188_Robertson_2000.jpg
[of NGC 6188]:http://www.youtube.com/watch?v=Gn9mZpAcbF8

---
title: 彗星 C/2017 K2 (PanSTARRS)
date: 2022-06-30
publishdate: 2022-06-30T11:45:00+0800
tags: [彗星 C/2017 K2, 彗星 PanSTARRS, 開放星團, IC 4665, 蛇夫座 β, 內太陽系, Oort 雲, 太陽系, 彗核, 彗鬚, 彗尾, 彗星, 光分, 天王星, 土星, 直徑]
hero: https://apod.nasa.gov/apod/fap/image/2206/2017K2_2022-06-20_media1024.jpg
summary: 視野內底 ê 彗星 C/2017 K2 (嘛叫做 PanSTARRS) 就 kah 開放星團 IC 4665、閣有明亮 ê 恆星 蛇夫座 β，做伙出現 tī 恆星滿滿 ê 銀河邊界。
---

{{% apod %}}

- 原始文章：[Comet C/2017 K2 (PanSTARRS)](https://apod.nasa.gov/apod/ap220630.html)
- 影像來源 kah [版權][copyright]：[Jose J. Chambo](http://cometografia.es/acerca-de/contactar/) ([Cometografia](http://cometografia.es/))
- 台文翻譯：[An-Li Tsai][An-Li Tsai] ([NCU][NCU])

## [漢羅] 彗星 C/2017 K2 (PanSTARRS)
這張闊幅相片是 2022 年 6 月 20 翕--ê。
視野內底 ê 彗星 [C/2017 K2 (嘛叫做 PanSTARRS)][C/2017 K2 (PanSTARRS)] 就 kah 開放星團 IC 4665、閣有明亮 ê 恆星 蛇夫座 β，做伙出現 tī 恆星滿滿 ê 銀河邊界。
PanSTARRS 這粒彗星，是頭一擺 ùi 太陽系 遙遠暗淡 ê [Oort 雲][distant Oort cloud]，行到內太陽系來--ê。
伊 5 年前頭一擺去予咱注意著，彼當陣是 2017 年 ê 5 月。
伊是目前為止咱所知影 [活動力足強 ê 彗星內底 上遠--ê][most distant active inbound comet]。
上開始 ê 時陣，伊是 tī 離太陽 24 億公里遠 ê 所在去予咱發現--ê。
彼差不多是 tī 天王星軌道 kah 土星 [軌道之間 ê 距離][orbital distances]。
Hubble 太空望遠鏡 ê [觀測表示講][observations indicated]，這粒彗星有一粒足大粒 ê 彗核，直徑差不多比 18 公里較短淡薄仔。
等到 7 月 14，彗星 C/2017 K2 會行到離地球上近彼位。
12 月 ê 時陣，伊會離太陽上倚。
時到咱就會當用 [細台天文望遠鏡 看著伊矣][small telescopes C/2017 K2]。
咱已經會當看著伊膨獅獅 ê 彗鬚 kah 長-liù-liù ê 彗尾矣。
伊這馬離咱干焦 2 萬 9000 萬公里遠，差不多是 [16 光分 ê 距離][16 light-minutes away]。

## [POJ] Hui-chhiⁿ C/2017 K2 (PanSTARRS)
Chit-tiuⁿ khoah-pak siòng-phìⁿ sī 2022 nî 6 goe̍h 20 hip--ê.
Sī-iá lāi-té ê hui-chhiⁿ C/2017 K2 (mā kiò-chò PanSTARRS) to̍h kah khai-hòng-seng-thoân IC 4665, koh-ū bêng-liōng ê hêng-chhiⁿ Siâ-hu-chō β, chòe-hóe chhut-hiān tī hêng-chhiⁿ móa-móa ê Gîn-hô pian-kài.
PanSTARRS chit-lia̍p hui-chhiⁿ, sī thâu-chi̍t-pái ùi Thài-iông-hē khah hn̄g khah àm ê Oort hûn, kiâⁿ kàu Lōe Thài-iông-hē lâi--ê.
I 5 nî-chêng thâu-chi̍t-pái khì hō͘ chù-ì tio̍h, hit-tang-chūn sī 2017 nî ê 5 goe̍h.
I sī bo̍k-chêng ûi-chí lán só͘ chai-iáⁿ oa̍h-tōng-le̍k chiok kiông ê hui-chhiⁿ lāi-té siōng hn̄g--ê.
Siōng khai-sí ê sî-chūn, i sī tī lî Thài-iông 24 ek kong-lí hn̄g ê só͘-chāi khì hō͘ lán hoat-hiān--ê.
He chha-put-to sī tī Thian-ông-chhiⁿ kúi-tō kah Thó͘-chhiⁿ kúi-tō chi-kan ê kū-lî.
Hubble Thài-khong-bōng-oán-kiàⁿ ê koan-chhek piáu-sī kóng, chit-lia̍p hui-chhiⁿ ū chi̍t-lia̍p chiok tōa-lia̍p ê hūi-he̍k, ti̍t-kèng chha-put-to pí 18 kong-lí khah té tām-po̍h-á.
Tán kàu 7 goe̍h 14, hui-chhiⁿ C/2017 K2 ē kiâⁿ kàu lî Tē-kiû siōng kīn hit-ūi.
12 goe̍h ê sî-chūn, i ē lî Thài-iông siōng óa.
Sî-kàu lán to̍h ē-tàng iōng sè-tâi Thian-bûn-bōng-oán-kiàⁿ khòaⁿ-tio̍h i ah.
Lán chit-má í-keng ē-tàng khòaⁿ-tio̍h i phòng-sai-sai ê hūi-chhiu kah tn̂g-liù-liù ê hūi-bóe ah.
I chit-má lî lán kan-na 2 bān 9000 bān kong-lí hn̄g, chha-put-to sī 16 kng-hun ê kū-lî.

## [KIP] Hui-tshinn C/2017 K2 (PanSTARRS)
Tsit-tiunn khuah-pak siòng-phìnn sī 2022 nî 6 gue̍h 20 hip--ê.
Sī-iá lāi-té ê hui-tshinn C/2017 K2 (mā kiò-tsò PanSTARRS) to̍h kah khai-hòng-sing-thuân IC 4665, koh-ū bîng-liōng ê hîng-tshinn Siâ-hu-tsō β, tsuè-hué tshut-hiān tī hîng-tshinn muá-muá ê Gîn-hô pian-kài.
PanSTARRS tsit-lia̍p hui-tshinn, sī thâu-tsi̍t-pái uì Thài-iông-hē khah hn̄g khah àm ê Oort hûn, kiânn kàu Luē Thài-iông-hē lâi--ê.
I 5 nî-tsîng thâu-tsi̍t-pái khì hōo tsù-ì tio̍h, hit-tang-tsūn sī 2017 nî ê 5 gue̍h.
I sī bo̍k-tsîng uî-tsí lán sóo tsai-iánn ua̍h-tōng-li̍k tsiok kiông ê hui-tshinn lāi-té siōng hn̄g--ê.
Siōng khai-sí ê sî-tsūn, i sī tī lî Thài-iông 24 ik kong-lí hn̄g ê sóo-tsāi khì hōo lán huat-hiān--ê.
He tsha-put-to sī tī Thian-ông-tshinn kuí-tō kah Thóo-tshinn kuí-tō tsi-kan ê kū-lî.
Hubble Thài-khong-bōng-uán-kiànn ê kuan-tshik piáu-sī kóng, tsit-lia̍p hui-tshinn ū tsi̍t-lia̍p tsiok tuā-lia̍p ê huī-hi̍k, ti̍t-kìng tsha-put-to pí 18 kong-lí khah té tām-po̍h-á.
Tán kàu 7 gue̍h 14, hui-tshinn C/2017 K2 ē kiânn kàu lî Tē-kiû siōng kīn hit-uī.
12 gue̍h ê sî-tsūn, i ē lî Thài-iông siōng uá.
Sî-kàu lán to̍h ē-tàng iōng sè-tâi Thian-bûn-bōng-uán-kiànn khuànn-tio̍h i ah.
Lán tsit-má í-king ē-tàng khuànn-tio̍h i phòng-sai-sai ê huī-tshiu kah tn̂g-liù-liù ê huī-bué ah.
I tsit-má lî lán kan-na 2 bān 9000 bān kong-lí hn̄g, tsha-put-to sī 16 kng-hun ê kū-lî.

## [English] Comet C/2017 K2 (PanSTARRS)
Imaged on June 20 2022, comet [C/2017 K2 (PanSTARRS)][C/2017 K2 (PanSTARRS)] shares this wide telescopic field of view with open star cluster IC 4665 and bright star Beta Ophiuchi, near a starry edge of the Milky Way.
On its maiden voyage to the inner Solar System from the dim and [distant Oort cloud][distant Oort cloud], this comet PanSTARRS was initially spotted over five years ago, in May 2017.
Then it was the [most distant active inbound comet][most distant active inbound comet] ever found, discovered when it was some 2.4 billion kilometers from the Sun.
That put it between the [orbital distances][orbital distances] of Uranus and Saturn.
Hubble Space Telescope [observations indicated][observations indicated] the comet had a large nucleus less than 18 kilometers in diameter.
Now visible in [small telescopes C/2017 K2][small telescopes C/2017 K2] will make its closest approach to planet Earth on July 14 and closest approach to the Sun this December.
Its extended coma and developing tail are seen here at a distance of some 290 million kilometers, a mere [16 light-minutes away][16 light-minutes away].

## 詞彙學習（漢羅/POJ/KIP/華語/English）
- 【彗星 C/2017 (PanSTARRS)】hui-chhiⁿ C jī-khòng-it-chhit (Pan-Starrs) / hui-tshinn C jī-khòng-it-tshit (Pan-Starrs) / 彗星 C/2017 (PanSTARRS) / Comet C/2017 K2 (PanSTARRS)
- 【銀河】Gîn-hô/Gîn-hô/銀河/the Milky Way
- 【蛇夫座 β】Siâ-hu-chō Beta/Siâ-hu-tsō Beta/蛇夫座 β/Beta Ophiuchi
- 【開放星團】khai-hòng-seng-thoân/khai-hòng-sing-thuân/開放星團/open cluster
- 【內太陽系】Lōe Thài-iông-hē/Luē Thài-iông-hē/內太陽系/Inner Solar System
- 【天王星】Thian-ông-chhiⁿ/Thian-ông-tshinn/天王星/Uranus
- 【土星】Thó͘-chhiⁿ/Thóo-tshinn/土星/Saturn
- 【彗核】hūi-he̍k/huī-hi̍k/彗核/comet's core
- 【彗鬚】hūi-chhiu/huī-tshiu/彗髮/coma
- 【彗尾】hūi-bóe/huī-bué/彗尾/comet's tail
- 【彗星】hui-chhiⁿ/hui-tshinn/彗星/comet
- 【直徑】ti̍t-kèng/ti̍t-kìng/直徑/diameter
- 【Oort 雲】Oort hûn/Oort hûn/歐特雲/Oort cloud
- 【光分】kng-hun/kng-hun/光分/light-minute
- 【IC 4665】IC sù-lio̍k-lio̍k-ngó͘/IC sù-lio̍k-lio̍k-ngóo/IC 4665/IC 4665



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[C/2017 K2 (PanSTARRS)]:https://en.wikipedia.org/wiki/C/2017_K2_(PanSTARRS)
[distant Oort cloud]:https://solarsystem.nasa.gov/solar-system/oort-cloud/overview/
[most distant active inbound comet]:https://hubblesite.org/contents/news-releases/2017/news-2017-40.html
[orbital distances]:https://hubblesite.org/contents/media/images/2017/40/4071-Image.html?news=true
[observations indicated]:https://ui.adsabs.harvard.edu/abs/2017ApJ...847L..19J/abstract
[small telescopes C/2017 K2]:https://earthsky.org/astronomy-essentials/large-comet-c-2017-k2-panstarrs-summer-2022/
[16 light-minutes away]:https://theskylive.com/where-is-c2017k2

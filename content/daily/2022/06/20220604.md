---
title: Ùi 太空看 武仙座 τ 流星雨
date: 2022-06-04
publishdate: 2022-06-04T11:45:00+0800
tags: [73P/Schwassmann-Wachmann 3, 仰望一號太空望遠鏡, 武仙座 τ 流星雨, 武仙座, 流星雨, 流星, 視野, 世界時, 彗星]
hero: https://apod.nasa.gov/apod/fap/image/2206/20220531_0343HerTau_submit1024.jpg
summary: 這張 ùi 太空翕--ê 地球邊界 ê 景色，視野有 8 度闊。Tī 5 月 31 彼工，有記錄著幾若十粒平行 ê 流星軌跡。
---

{{% apod %}}

- 原始文章：[Tau Herculids from Space](https://apod.nasa.gov/apod/ap220604.html)
- 影像來源 kah [版權][copyright]：[Zhuoxiao Wang](mailto:zhuoxiao@origin.space), 仰望一號太空望遠鏡, [Origin.Space](https://origin.space/)
- 台文翻譯：[An-Li Tsai][An-Li Tsai] ([NCU][NCU])

## [漢羅] Ùi 太空看 武仙座 τ 流星雨
這張 ùi 太空翕地球邊界 ê 景色，視野有 8 度闊。
Tī 5 月 31 彼工，有記錄著幾若十粒平行 ê 流星軌跡。
這張相片是 踅地球 ê [仰望一號][Yangwang-1] 太空望遠鏡 leh 進行 5 分鐘久 ê 系列觀測內底 ê 其中一張。
這是 tī [武仙座 τ 流星雨][Tau Herculid] 上濟 ê 彼陣，就是 世界時 3:43 翕--ê。
[Kah 預測 ê 仝款][As predicted]，今年 ê 流星雨是伊 ê 活跳期，因為地球 ùi [破去][disintegrating] ê 彗星 [73P/Schwassmann-Wachmann 3 號][73P/Schwassmann-Wachmann 3] 留踮太空 ê 彗星屑仔較濟 ê 所在行過。
[毋閣遮攏無較光 ê 流星][lacking bright meteors]。
仰望一號太空望遠鏡翕 ê 武仙座 τ 流星雨攏傷暗矣，咱用地面望遠鏡是看袂著。
毋閣彼工猶是有一寡 [有耐性 ê 地面][patient earthbound] 觀星者，tī 天氣較好 ê 時陣，享受 [武仙座 τ 流星雨][showing of the Tau Herculids t] 這改有紀念性 ê 表演。

## [POJ] Ùi Thài-khong khòaⁿ Bú-sian-chō Tau Liû-chhiⁿ-hō͘
Chit tiuⁿ ùi thài-khong hip Tē-kiû pian-kài ê kéng-sek, sī-iá ū 8 tō͘ khoah.
Tī 5 goe̍h 31 hit-kang, ū kì-lo̍k tio̍h kúi-ā cha̍p lia̍p pêng-hêng ê liû-chhiⁿ kúi-jiah.
Chit tiuⁿ siòng-phìⁿ sī se̍h Tē-kiû ê Gióng-bōng-it-hō thài-khong bōng-oán-kiàⁿ leh chìn-hêng 5 hun-cheng kú ê hē-lia̍t koan-chhek lāi-té ê kî-tiong chi̍t tiuⁿ.
Che sī tī Bú-sian-chō τ liû-chhiⁿ-hō͘ siōng chōe ê hit-chūn, to̍h sī Sè-kài-sî 3:43 hip--ê.
Kah ū-chhek ê kāng-khoán, kin-nî ê liû-chhiⁿ-hō͘ sī i ê oa̍h-thiàu-kî, in-ūi Tē-kiû ùi phòa--khì ê hui-chhiⁿ 73P/Schwassmann-Wachmann 3 hō lâu tiàm thài-khong ê hui-chhiⁿ sap-á khah chōe ê só͘-chāi kiâⁿ kòe.
M̄-koh chiah lóng bô khah kng ê liû-chhiⁿ.
Gióng-bōng-it-hō thài-khong bōng-oán-kiàⁿ hip ê Bú-sian-chō τ liû-chhiⁿ lóng siuⁿ àm ah, lán iōng Tē-bīn bōng-oán-kiàⁿ sī khòaⁿ-bōe-tio̍h.
M̄-koh hit-kang iáu-sī ū chi̍t-kóa ū nāi-sèng ê tē-bīn koan-seng-chiá, tī thiⁿ-khì khah hó ê sî-chūn, hiáng-siū Bú-sian-chō τ liû-chhiⁿ-hō͘ chit kái ū kì-liām sèng ê piáu-ián.

## [KIP] Uì Thài-khong khuànn Bú-sian-tsō Tau Liû-tshinn-hōo
Tsit tiunn uì thài-khong hip Tē-kiû pian-kài ê kíng-sik, sī-iá ū 8 tōo khuah.
Tī 5 gue̍h 31 hit-kang, ū kì-lo̍k tio̍h kuí-ā tsa̍p lia̍p pîng-hîng ê liû-tshinn kuí-jiah.
Tsit tiunn siòng-phìnn sī se̍h Tē-kiû ê Gióng-bōng-it-hō thài-khong bōng-uán-kiànn leh tsìn-hîng 5 hun-tsing kú ê hē-lia̍t kuan-tshik lāi-té ê kî-tiong tsi̍t tiunn.
Tse sī tī Bú-sian-tsō τ liû-tshinn-hōo siōng tsuē ê hit-tsūn, to̍h sī Sè-kài-sî 3:43 hip--ê.
Kah ū-tshik ê kāng-khuán, kin-nî ê liû-tshinn-hōo sī i ê ua̍h-thiàu-kî, in-uī Tē-kiû uì phuà--khì ê hui-tshinn 73P/Schwassmann-Wachmann 3 hō lâu tiàm thài-khong ê hui-tshinn sap-á khah tsuē ê sóo-tsāi kiânn kuè.
M̄-koh tsiah lóng bô khah kng ê liû-tshinn.
Gióng-bōng-it-hō thài-khong bōng-uán-kiànn hip ê Bú-sian-tsō τ liû-tshinn lóng siunn àm ah, lán iōng Tē-bīn bōng-uán-kiànn sī khuànn-buē-tio̍h.
M̄-koh hit-kang iáu-sī ū tsi̍t-kuá ū nāi-sìng ê tē-bīn kuan-sing-tsiá, tī thinn-khì khah hó ê sî-tsūn, hiáng-siū Bú-sian-tsō τ liû-tshinn-hōo tsit kái ū kì-liām sìng ê piáu-ián.

## [English] Tau Herculids from Space
On May 31 tens of parallel meteor streaks were recorded in this 8 degree wide field of view of planet Earth's limb from space.
The image is one of a series of 5 minute long observations by the orbiting [Yangwang-1][Yangwang-1] space telescope.
It was captured at 03:43 UT, near the peak of the [Tau Herculid][Tau Herculid] meteor shower.
[As predicted][As predicted], the meteor shower was an active one this year, caused as Earth swept through a relatively dense stream of debris from [disintegrating][disintegrating] Comet [73P/Schwassmann-Wachmann 3][73P/Schwassmann-Wachmann 3], but was [lacking bright meteors][lacking bright meteors].
Nearly all of the Tau Herculid meteors in the Yangwang-1 image are too faint to be detected by groundbased instruments.
But on that date [patient earthbound][patient earthbound] skywatchers under clear skies still enjoyed a memorable [showing of the Tau Herculids][showing of the Tau Herculids e].

## 詞彙學習（漢羅/POJ/KIP/華語/English）
- 【武仙座 τ 流星雨】Bú-sian-chō Tau liû-chhiⁿ-hō͘/Bú-sian-tsō Tau liû-tshinn-hōo/武仙座 τ 流星雨/Tau Herculids
- 【仰望一號太空望遠鏡】Gióng-bōng-it-hō thài-khong bōng-oán-kiàⁿ/Gióng-bōng-it-hō thài-khong bōng-uán-kiànn/仰望一號太空望遠鏡/Yangwang-1 space telescope
- 【世界時】Sè-kài-sî/Sè-kài-sî/世界時/Universal Time (UT)
- 【視野】sī-iá/sī-iá/視野/field of view
- 【彗星】hui-chhiⁿ/hui-tshinn/彗星/comet


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Yangwang-1]:https://space.skyrocket.de/doc_sdat/yangwang-1.htm
[Tau Herculid]:https://en.wikipedia.org/wiki/Tau_Herculids
[As predicted]:https://aquarid.physics.uwo.ca/~pbrown/taus.pdf
[disintegrating]:https://apod.nasa.gov/apod/ap060504.html
[73P/Schwassmann-Wachmann 3]:http://cometography.com/pcomets/073p.html
[lacking bright meteors]:https://arxiv.org/abs/2205.12473
[patient earthbound]:https://blogs.nasa.gov/Watch_the_Skies/tag/tau-herculids/
[showing of the Tau Herculids e]:https://apod.nasa.gov/apod/ap220601.html
[showing of the Tau Herculids t]:https://apod.tw/daily/20220601/

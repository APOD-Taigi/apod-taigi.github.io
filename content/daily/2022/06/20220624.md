---
title: 太陽西爿邊界 ê 太陽絲爆發
date: 2022-06-24
publishdate: 2022-06-24T11:45:00+0800
tags: [太陽絲, 太陽盤, 太陽活跳區, 磁場, 電漿流, 電漿, 太陽光球層, 光球層, 日珥, 磁化電漿流, 太陽活跳區 AR3038]
hero: https://apod.nasa.gov/apod/fap/image/2206/AR3038_Filaprom_HA_DS_150mmF20_IMX174_Color_06222022_1024.jpg
summary: 太陽絲是 tī 太陽表面 ê 太陽活跳區頂懸，循環磁場發出 ê 超大型、超高溫 ê 電漿流。

categories: [podcast]
vocals: [阿錕]
---

{{% apod %}}

- 原始文章：[Filaprom on the Western Limb](https://apod.nasa.gov/apod/ap220624.html)
- 影像來源 kah [版權][copyright]：[Martin Wise](https://www.astrobin.com/users/MalVeauX/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl5zjbuus03oz01sbg2kh9p0d" >}}

## [漢羅] 太陽西爿邊界 ê 太陽絲爆發
[太陽絲][A solar filament] 是 tī [太陽表面 ê 太陽活跳區][active surface of the Sun] 頂懸，循環磁場發出 ê 超大型、[超高溫 ê 電漿流][incandescent plasma]。
Kah 太陽盤比起來，太陽絲看起來烏烏，這是因為伊 ê 溫度較低，所以看起來比 [太陽光球層][solar photosphere] 較暗。
這寡浮 tī 太陽邊界頂懸 ê 結構，若是背景是烏暗 ê 太空，in 看起來就會較光，這个時陣咱就 kā 叫做 [日珥][a solar prominence]。
太陽絲爆發包括 ùi 太陽盤頭前行過--ê，kah 湠到太陽邊界外口 ê 磁化電漿流。
[Hα][hydrogen-alpha] 波段 ê 太陽特寫是 tī [6 月 22 翕--ê][the Sun captured on June 22]。
[太陽活跳區][active region t] AR3038 就 tī 正爿，欲倚 [太陽西爿邊界][Sun's western limb] 遐。
太陽活跳區 AR3038 是綴太陽踅到邊界 ê 時陣才看會著--ê。
過去 tī 太陽活跳區頂懸遮爾大 ê 太陽絲，這馬變做是日珥 ê 一部份。
毋知你敢知影太陽活跳區 AR3038 ê 太陽絲爆發是有偌大？
相片正爿頂懸角仔遐，有囥一粒地球做比例，予你做參考。


## [POJ] Thài-iông sai-pêng pian-kài ê Thài-iông-si po̍k-hoat
Thài-iông-si sī tī Thài-iông piáu-bīn ê thài-iông-oa̍h-thiàu-khu téng-koân, sûn-khoân chû-tiûⁿ hoat-chhut ê chhiau tōa-hêng, chhiau ko-un ê tiān-chiuⁿ-liû.
Kah thài-iông-pôaⁿ pí khí-lâi, thài-iông-si khòaⁿ--khí-lâi o͘-o͘, che sī in-ūi i ê un-tō͘ khah kē, só͘-í khòaⁿ--khí-lâi pí Thài-iông kng-kiû-chân khah àm.
Chit-kóa phû tī Thài-iông pian-kài téng-koân ê kiat-kò͘, nā-sī pōe-kéng sī o͘-àm ê thài-khong, in khòaⁿ--khí-lâi to̍h ē khah kng, chit-ê sî-chūn lán to̍h kā kiò-chò ji̍t-jíⁿ.
Thài-iông-si po̍k-hoat pau-koat ùi thài-iông-pôaⁿ thâu-chêng kiâⁿ kòe--ê, kah thòaⁿ kàu Thài-iông pian-kài gōa-kháu ê chû-hòa tiān-chiuⁿ-liû.
Hα pho-tōaⁿ ê Thài-iông te̍k-siá sī tī 6 goe̍h 22 hip--ê.
Thài-iông-oa̍h-thiàu-khu AR3038 to̍h tī chiàⁿ-pêng, beh óa Thài-iông sai-pêng pian-kài hiah.
Thài-iông-oa̍h-thiàu-khu AR3038 sī tòe Thài-iông se̍h kàu pian-kài ê sî-chūn chiah khòaⁿ-ē-tio̍h--ê.
Kòe-khì tī thài-iông-oa̍h-thiàu-khu téng-koân chiah-nī tōa ê thài-iông-si, chit-má piàn-chò sī ji̍t-jíⁿ ê chi̍t-pō͘-hūn.
M̄-chai lí kám chai-iáⁿ thài-iông-oa̍h-thiàu-khu AR3038 ê thài-iông-si po̍k-hoat sī ū gōa tōa?
Siòng-phìⁿ chiàⁿ-pêng téng-koân kak-á hiah, ū khǹg chi̍t-lia̍p Tē-kiû chò pí-lē, hō͘ lí chò chham-khó.

## [KIP] Thài-iông sai-pîng pian-kài ê Thài-iông-si po̍k-huat
Thài-iông-si sī tī Thài-iông piáu-bīn ê thài-iông-ua̍h-thiàu-khu tíng-kuân, sûn-khuân tsû-tiûnn huat-tshut ê tshiau tuā-hîng, tshiau ko-un ê tiān-tsiunn-liû.
Kah thài-iông-puânn pí khí-lâi, thài-iông-si khuànn--khí-lâi oo-oo, tse sī in-uī i ê un-tōo khah kē, sóo-í khuànn--khí-lâi pí Thài-iông kng-kiû-tsân khah àm.
Tsit-kuá phû tī Thài-iông pian-kài tíng-kuân ê kiat-kòo, nā-sī puē-kíng sī oo-àm ê thài-khong, in khuànn--khí-lâi to̍h ē khah kng, tsit-ê sî-tsūn lán to̍h kā kiò-tsò ji̍t-jínn.
Thài-iông-si po̍k-huat pau-kuat uì thài-iông-puânn thâu-tsîng kiânn kuè--ê, kah thuànn kàu Thài-iông pian-kài guā-kháu ê tsû-huà tiān-tsiunn-liû.
Hα pho-tuānn ê Thài-iông ti̍k-siá sī tī 6 gue̍h 22 hip--ê.
Thài-iông-ua̍h-thiàu-khu AR3038 to̍h tī tsiànn-pîng, beh uá Thài-iông sai-pîng pian-kài hiah.
Thài-iông-ua̍h-thiàu-khu AR3038 sī tuè Thài-iông se̍h kàu pian-kài ê sî-tsūn tsiah khuànn-ē-tio̍h--ê.
Kuè-khì tī thài-iông-ua̍h-thiàu-khu tíng-kuân tsiah-nī tuā ê thài-iông-si, tsit-má piàn-tsò sī ji̍t-jínn ê tsi̍t-pōo-hūn.
M̄-tsai lí kám tsai-iánn thài-iông-ua̍h-thiàu-khu AR3038 ê thài-iông-si po̍k-huat sī ū guā tuā?
Siòng-phìnn tsiànn-pîng tíng-kuân kak-á hiah, ū khǹg tsi̍t-lia̍p Tē-kiû tsò pí-lē, hōo lí tsò tsham-khó.

## [English] Filaprom on the Western Limb
[A solar filament][A solar filament] is an enormous stream of [incandescent plasma][incandescent plasma] suspended above the [active surface of the Sun][active surface of the Sun] by looping magnetic fields.
Seen against the solar disk it looks dark only because it's a little cooler, and so slightly dimmer, than the [solar photosphere][solar photosphere].
Suspended above the solar limb the same structure looks bright when viewed against the blackness of space and is called [a solar prominence][a solar prominence].
A filaprom would be both of course, a stream of magnetized plasma that crosses in front of the solar disk _and_ extends beyond the Sun's edge.
In this [hydrogen-alpha][hydrogen-alpha] close-up of [the Sun captured on June 22][the Sun captured on June 22], [active region][active region e] AR3038 is seen at the right, close to the [Sun's western limb][Sun's western limb].
As AR3038 is carried by rotation toward the Sun's visible edge, what was once a giant filament above the active region is now partly seen as a prominence.
How big is AR3038's filaprom?
For scale planet Earth is shown near the top right corner.

## 詞彙學習

|漢羅|POJ|KIP|華語|English|
|-|-|-|-|-|
|太陽盤|thài-iông-pôaⁿ|thài-iông-puânn|太陽盤|solar disk|
|太陽絲|thài-iông-si|thài-iông-si|太陽絲狀體|solar filament|
|太陽活跳區|thài-iông-oa̍h-thiàu-khu|thài-iông-ua̍h-thiàu-khu|太陽活跳區|active region of the Sun|
|AR3038|AR sam-khòng-sam-pat|AR sam-khòng-sam-pat|AR3038|AR3038|
|磁場|chû-tiûⁿ|tsû-tiûnn|磁場|magnetic field|
|太陽光球層|thài-iông kng-kiû-chân|thài-iông kng-kiû-tsân|太陽光球層|solar photosphere|
|日珥|ji̍t-jíⁿ|ji̍t-jínn|日珥|solar prominence|
|磁化電漿流|chû-hòa tiān-chiuⁿ-liû|tsû-huà tiān-tsiunn-liû|磁化電漿流|a stream of magnetized plasma|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[A solar filament]:https://apod.nasa.gov/apod/ap150210.html
[incandescent plasma]:https://apod.nasa.gov/apod/ap130426.html
[active surface of the Sun]:https://sdo.gsfc.nasa.gov/
[solar photosphere]:https://www.nasa.gov/mission_pages/iris/multimedia/layerzoo.html
[a solar prominence]:https://apod.nasa.gov/apod/ap140304.html
[hydrogen-alpha]:https://www.youtube.com/watch?v=G-41RMTCdTE
[the Sun captured on June 22]:https://www.cloudynights.com/topic/828933-huge-filaprom-and-ar3038-ha-june-22nd-2022/
[active region e]:https://apod.nasa.gov/apod/ap210702.html
[active region t]:https://apod.tw/daily/20210702/
[Sun's western limb]:https://earthsky.org/sun/east-and-west-on-the-sun-reversed

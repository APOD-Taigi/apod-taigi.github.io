---
title: 雪山天頂 ê Gum 星雲
date: 2022-06-27
publishdate: 2022-06-27T11:45:00+0800
tags: [Gum 星雲, 大質量恆星, 恆星風, 水素, 超新星爆炸, 超新星, 銀河, 中央帶]
hero: https://apod.nasa.gov/apod/fap/image/2206/GumMountain_WangJin_1080.jpg
summary: Gum 星雲真歹看著，這是因為伊足大--ê，閣離咱傷倚矣。

---

{{% apod %}}

- 原始文章：[The Gum Nebula over Snowy Mountains](https://apod.nasa.gov/apod/ap220627.html)
- 影像來源 kah 版權：[Wang Jin](mailto:royalk86@gmail.com)
- 台文翻譯：[An-Li Tsai][An-Li Tsai] ([NCU][NCU])

## [漢羅] 雪山天頂 ê Gum 星雲
Gum 星雲 [真歹看著][hard to see]，這是因為伊足大--ê，閣離咱傷倚矣。
這个 ùi 發光 [水素][hydrogen] 氣體組成 ê 星際雲氣，定定會去予落勾去。
因為伊踮天頂有 35 度闊，比 70 粒月娘閣較大，毋閣大部份攏較暗。
這張壯觀 ê 相片是 90 度闊 ê 拼鬥影像，是特別設計欲予咱會當看著正爿彼个較闊較暗 ê [Gum 星雲][the Gum 1]。
這張相片是舊年尾翕--ê。
前景是 [Haba 雪山][Haba Snow Mountain]，背景是 [銀河 ê 中央帶][Milky Way's central band]，是用仝一台 kha-mé-lah 踮仝一个地點，[中國][China] [雲南省][Yunnan] ê [香格里拉縣][Shangri-La]，翕--ê。
Gum 星雲離咱足近--ê，伊上頭前 ê 部份，離咱干焦 450 [光年][light-years] 遠爾爾。
毋閣伊上後壁 ê 部份，離咱就有 1500 光年矣。
伊 ê 名是 ùi 一个專門研究宇宙雲 ê 澳洲天文學家 [Colin Stanley Gum][Colin Stanley Gum] (1924 年 - 1960 年) 來--ê。
這个 [複雜][complex] 星雲 ê 起源，到今猶無一个定論。
[Gum 星雲][Gum Nebula] ê 起源，目前有一个主流理論是講，伊是百萬年前 ê [超新星爆炸][supernova explosion] 了後 ê 殘骸。
毋閣另外一个嘛真衝 ê 理論是講，[Gum 星雲][the Gum 2] 是一个 [分子雲][molecular cloud]，是足久以前去予幾若粒超新星 kah 幾若粒大質量恆星噴出來 ê [恆星風][wind] kā 雕做這形--ê。


## [POJ] Soat-soaⁿ thiⁿ-téng ê Gum seng-hûn
Gum seng-hûn chin phái khòaⁿ-tio̍h, che sī in-ūi i chiok tōa--ê, koh lî lán siuⁿ óa ah.
Chit-ê ùi hoat-kng chúi-sò͘ khì-thé cho͘-sêng ê seng-chè hûn-khì, tiāⁿ-tiāⁿ ē khì hō͘ làu-kau khì.
In-ūi i tiàm thiⁿ-téng ū 35 tō͘ khoah, pí 70 lia̍p goe̍h-niû koh-khah tōa, m̄-koh tōa-pō͘-hūn lóng khah àm.
Chit-tiuⁿ chòng-koan ê siòng-phìⁿ sī 90 tō͘ khoah ê pheng-tàu iáⁿ-siōng, sī te̍k-pia̍t siat-kè beh hō͘ lán ē-tàng khòaⁿ-tio̍h chiàⁿ-pêng hit-ê khah khoah khah àm ê Gum seng-hûn.
Chit-tiuⁿ siòng-phìⁿ sī kū-nî hip--ê.
Chiân-kéng sī Haba soat-soaⁿ, pōe-kéng sī Gîn-hô ê tiong-ng-tòa, sī iōng kâng chi̍t-tâi kha-mé-lah tiàm kâng chi̍t-ê tē-tiám, Tiong-kok hûn-lâm séng ê Hiang-keh-lí-la koān, hip--ê.
Gum seng-hûn lī lán chiok kīn--ê, i siōng thàu-chá ê pō͘-hūn, lī lán kan-na 450 kng-nî hn̄g niā-niā.
M̄-koh i siōng āu-piah ê pō͘-hūn, lī lán to̍h ū 1500 kng-nî ah.
I ê miâ sī ùi chi̍t-ê choan-mn̂g gián-kiù ú-tiū-hûn ê Ò-chiu thian-bûn ha̍k-ka Colin Stanley Gum (1924 nî - 1960 nî) lâi--ê.
Chit-ê ho̍k-cha̍p seng-hûn ê khí-goân, kàu-taⁿ iáu bô chi̍t-ê tēng-lūn.
Gum seng-hûn ê khí-goân, 木星 ū chi̍t-ê chú-liû lí-lūn sī kóng, i sī pah-bān nî-chêng ê chhiau-sin-seng po̍k-chà liáu-āu ê chân-hâi.
M̄-koh lēng-gōa chi̍t-ê mā chin chhèng ê lí-lūn sī kóng, Gum seng-hûn sī chi̍t-ê hūn-chú-hûn, sī chiok kú í-chêng khì hō͘ kúi-ā-lia̍p chhiau-sin-seng kah kúi-ā-lia̍p tōa-chit-liōng hêng-chhiⁿ phùn--chhut-lâi ê hêng-chhiⁿ-hong kā tiau chò chit-hêng--ê.


## [KIP] Suat-suann thinn-tíng ê Gum sing-hûn
Gum sing-hûn tsin phái khuànn-tio̍h, tse sī in-uī i tsiok tuā--ê, koh lî lán siunn uá ah.
Tsit-ê uì huat-kng tsuí-sòo khì-thé tsoo-sîng ê sing-tsè hûn-khì, tiānn-tiānn ē khì hōo làu-kau khì.
In-uī i tiàm thinn-tíng ū 35 tōo khuah, pí 70 lia̍p gue̍h-niû koh-khah tuā, m̄-koh tuā-pōo-hūn lóng khah àm.
Tsit-tiunn tsòng-kuan ê siòng-phìnn sī 90 tōo khuah ê phing-tàu iánn-siōng, sī ti̍k-pia̍t siat-kè beh hōo lán ē-tàng khuànn-tio̍h tsiànn-pîng hit-ê khah khuah khah àm ê Gum sing-hûn.
Tsit-tiunn siòng-phìnn sī kū-nî hip--ê.
Tsiân-kíng sī Haba suat-suann, puē-kíng sī Gîn-hô ê tiong-ng-tuà, sī iōng kâng tsi̍t-tâi kha-mé-lah tiàm kâng tsi̍t-ê tē-tiám, Tiong-kok hûn-lâm síng ê Hiang-keh-lí-la kuān, hip--ê.
Gum sing-hûn lī lán tsiok kīn--ê, i siōng thàu-tsá ê pōo-hūn, lī lán kan-na 450 kng-nî hn̄g niā-niā.
M̄-koh i siōng āu-piah ê pōo-hūn, lī lán to̍h ū 1500 kng-nî ah.
I ê miâ sī uì tsi̍t-ê tsuan-mn̂g gián-kiù ú-tiū-hûn ê Ò-tsiu thian-bûn ha̍k-ka Colin Stanley Gum (1924 nî - 1960 nî) lâi--ê.
Tsit-ê ho̍k-tsa̍p sing-hûn ê khí-guân, kàu-tann iáu bô tsi̍t-ê tīng-lūn.
Gum sing-hûn ê khí-guân, 木星 ū tsi̍t-ê tsú-liû lí-lūn sī kóng, i sī pah-bān nî-tsîng ê tshiau-sin-sing po̍k-tsà liáu-āu ê tsân-hâi.
M̄-koh līng-guā tsi̍t-ê mā tsin tshìng ê lí-lūn sī kóng, Gum sing-hûn sī tsi̍t-ê hūn-tsú-hûn, sī tsiok kú í-tsîng khì hōo kuí-ā-lia̍p tshiau-sin-sing kah kuí-ā-lia̍p tuā-tsit-liōng hîng-tshinn phùn--tshut-lâi ê hîng-tshinn-hong kā tiau tsò tsit-hîng--ê.

## [English] The Gum Nebula over Snowy Mountains

The Gum Nebula is so large and close it is actually [hard to see][hard to see].
This interstellar expanse of glowing [hydrogen][hydrogen] gas frequently evades notice because it spans 35 degrees -- over 70 full Moons -- while much of it is quite dim.
This featured spectacular 90-degree wide mosaic, however, was designed to be both wide and deep enough to bring up [the Gum][the Gum 1] -- visible in red on the right.
The image was acquired late last year with both the foreground -- including [Haba Snow Mountain][Haba Snow Mountain] -- and the background -- including the [Milky Way's central band][Milky Way's central band] -- captured by the same camera and from the same location in [Shangri-La][Shangri-La], [Yunnan][Yunnan], [China][China].
The Gum Nebula is so close that we are only about 450 [light-years][light-years] from the front edge, while about 1,500 light-years from the back edge.
Named for a cosmic cloud hunter, Australian astronomer [Colin Stanley Gum][Colin Stanley Gum] (1924-1960), the origin of this [complex][complex] nebula is still being debated.
A leading theory for the origin of the [Gum Nebula][Gum Nebula] is that it is the remnant of a million year-old [supernova explosion][supernova explosion], while a competing theory holds that [the Gum][the Gum 2] is a [molecular cloud][molecular cloud] shaped over eons by multiple supernovas and the outflowing [wind][wind]s of several massive stars.

## 詞彙學習（漢羅/POJ/KIP/華語/English）
- 【Gum 星雲】Gum seng-hûn/Gum sing-hûn/古姆星雲/the Gum Nebula
- 【水素】chúi-sò͘/tsuí-sòo/氫/hydrogen
- 【分子雲】hūn-chú-hûn/hūn-tsú-hûn/分子雲/molecular cloud
- 【大質量恆星】tōa-chit-liōng hêng-chhiⁿ/tuā-tsit-liōng hîng-tshinn/大質量恆星/massive star
- 【恆星風】hêng-chhiⁿ-hong/hîng-tshinn-hong/恆星風/stellar wind
- 【超新星爆炸】chhiau-sin-seng po̍k-chà/tshiau-sin-sing po̍k-tsà/超新星爆炸/supernova explosion
- 【銀河】Gîn-hô/Gîn-hô/銀河/the Milky Way
- 【中央帶】tiong-ng-tòa/tiong-ng-tuà/中央帶/central band
- 【香格里拉】Hiang-keh-lí-la/Hiang-keh-lí-la/香格里拉/Shangri-La
- 【1924 年】i̍t-kiú-jī-sù nî/i̍t-kiú-jī-sù nî/in 1924/in 1924
- 【1960 年】i̍t-kiú-lio̍k-khòng nî/i̍t-kiú-lio̍k-khòng nî/in 1960/in 1960


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[hard to see]:https://media.istockphoto.com/photos/weimaraner-with-head-cocked-picture-id509119713?k=20&m=509119713&s=612x612&w=0&h=gsZImHt0_RED1LL2W05Klj1Rz8yuavU9SFNLRtM95c4=
[hydrogen]:https://en.wikipedia.org/wiki/Hydrogen
[the Gum 1]:https://en.wikipedia.org/wiki/Gum_Nebula
[Haba Snow Mountain]:https://youtu.be/pt4hg-wS2Wo
[Milky Way's central band]:https://apod.nasa.gov/apod/ap220627.htmlap070930.html
[Shangri-La]:https://youtu.be/MHJLoTd69gg
[Yunnan]:https://en.wikipedia.org/wiki/Yunnan
[China]:https://en.wikipedia.org/wiki/China
[light-years]:https://spaceplace.nasa.gov/light-year/en/
[Colin Stanley Gum]:https://en.wikipedia.org/wiki/Colin_Stanley_Gum
[complex]:https://ui.adsabs.harvard.edu/abs/1993A%26A...280..231S/abstract
[Gum Nebula]:https://apod.nasa.gov/apod/ap220627.htmlap180524.html
[supernova explosion]:https://youtu.be/aysiMbgml5g
[the Gum 2]:https://ui.adsabs.harvard.edu/abs/2022MNRAS.511.4500Y/abstract
[molecular cloud]:https://apod.nasa.gov/apod/ap220627.htmlap201122.html
[wind]:https://apod.nasa.gov/apod/ap220627.htmlap200121.html

---
title: 超新星殘骸：面紗星雲
date: 2022-06-22
publishdate: 2022-06-22T11:45:00+0800
tags: [超新星殘骸, 超新星爆炸, 超新星, 面紗星雲, 夜婆星雲, 天鵝座, 天鵝座環, 尪姨 ê 掃帚星雲, Fleming 三角精靈, 硫磺, 水素, 酸素, 濾光片]
hero: https://apod.nasa.gov/apod/fap/image/2206/Veil_Stocks_1080_annotated.jpg
summary: 根據人類歷史 ê 記錄，一萬年前有一工，天欲暗進前，有一个新 ê 光線忽然間出現 tī 夜空，幾若禮拜了後就暗去矣。
---

{{% apod %}}

- 原始文章：[Supernova Remnant: The Veil Nebula](https://apod.nasa.gov/apod/ap220622.html)
- 影像來源 kah 版權：[Craig Stocks](https://craigstocksarts.com/resume.html) (Utah Desert Remote Observatories)
- 台文翻譯：[An-Li Tsai][An-Li Tsai] ([NCU][NCU])

## [漢羅] 超新星殘骸：面紗星雲
[根據人類歷史 ê 記錄][recorded human history]，一萬年前有一工，天欲暗進前，有一个新 ê 光線忽然間出現 tī 夜空，幾若禮拜了後就暗去矣。
咱今仔日知影講，這个光線是 ùi [超新星，就是爆炸 ê 恆星][supernova, or exploding star] 來--ê。
脹大 ê 屑仔雲就是 [超新星殘骸][supernova remnant]，去 hŏng 叫做是 [面紗星雲][Veil Nebula 1]。
這張影像是用特別 ê 彩色濾光片翕--ê。
紅色是 [硫磺][sulfur] 發射線，青色是 [水素][hydrogen] 發射線，藍色是 [酸素][oxygen] 發射線。
這張深空闊幅景色已經 kā 恆星徙走矣，按呢咱才有法度看著這个 hŏng 印象足深 ê 面紗星雲內底，咧發光 ê 雲絲。
[面紗星雲][Veil Nebula 2] ê 另外一个名叫做 [天鵝座環][Cygnus Loop]。
因為伊是圓箍仔形--ê，tī 天頂 ê 大細有 3 度闊，就 tī 天鵝座遐。
這个環內底閣有足有名 ê [夜婆星雲][Bat Nebula t]、[尪姨掃帚星雲][Witch's Broom Nebula]、kah [Fleming 三角精靈][Fleming's Triangular Wisp t]。
這 [規个超新星殘骸][complete supernova remnant]，離咱有 1400 [光年][light-years] 遠。


## [POJ] Chhiau-sin-seng Chân-hâi: Bīn-se-seng-hûn
Kun-kù jîn-lūi le̍k-sú ê kì-lo̍k, chi̍t-bān nî-chêng ū chi̍t-kang, thiⁿ beh àm chìn-chêng, ū chi̍t-ê sin ê kng-sòaⁿ hut-jiân-kan chhut-hiān tī iā-khong, kúi-ā lé-pài liáu-āu to̍h àm--khì ah.
Lán kin-á-ji̍t chai-iáⁿ kóng, chit-ê kng-sòaⁿ sī ùi chhiau-sin-seng, to̍h sī po̍k-chà ê hêng-chhiⁿ lâi--ê.
Tiùⁿ-tōa ê sap-á-hûn to̍h sī chhiau-sin-seng chân-hâi, khì hŏng kiò-chò sī Bīn-se-seng-hûn.
Chit-tiuⁿ iáⁿ-siōng sī iōng te̍k-pia̍t ê chhái-sek lū-kng-phìⁿ hip--ê.
Âng-sek sī liû-hông hoat-siā-sòaⁿ, chhiⁿ-sek sī chúi-sò͘ hoat-siā-sòaⁿ, nâ-sek sī sàng-sò͘ hoat-siā-sòaⁿ.
Chit-tiuⁿ chhim-khong khoah-pak kéng-sek í-keng kā hêng-chhiⁿ sóa-cháu ah, án-ni lán chiah ū-hoat-tō͘ khòaⁿ-tio̍h chit-ê hŏng ìn-sióng chiok chhim ê Bīn-se-seng-hûn lāi-té, leh hoat-kng ê hûn-si.
Bīn-se-seng-hûn ê lēng-gōa chi̍t-ê miâ kiò-chò Thian-gô-chō Khoân.
In-ūi i sī îⁿ-kho͘-á hêng--ê, tī thiⁿ-téng ê tōa-sè ū 3 tō͘ khoah, to̍h tī Thian-gô-chō hiah.
Chit-ê khoân lāi-té koh ū chiok ū-miâ ê Iā-pô-seng-hûn, Ang-î-sàu-chhiú-seng-hûn, kah Fleming Saⁿ-kak-cheng-lêng.
Chit kui-ê chhiau-sin-seng chân-hâi, lī lán ū 1400 kng-nî hn̄g.

## [KIP] Tshiau-sin-sing Tsân-hâi: Bīn-se-sing-hûn
Kun-kù jîn-luī li̍k-sú ê kì-lo̍k, tsi̍t-bān nî-tsîng ū tsi̍t-kang, thinn beh àm tsìn-tsîng, ū tsi̍t-ê sin ê kng-suànn hut-jiân-kan tshut-hiān tī iā-khong, kuí-ā lé-pài liáu-āu to̍h àm--khì ah.
Lán kin-á-ji̍t tsai-iánn kóng, tsit-ê kng-suànn sī uì tshiau-sin-sing, to̍h sī po̍k-tsà ê hîng-tshinn lâi--ê.
Tiùnn-tuā ê sap-á-hûn to̍h sī tshiau-sin-sing tsân-hâi, khì hŏng kiò-tsò sī Bīn-se-sing-hûn.
Tsit-tiunn iánn-siōng sī iōng ti̍k-pia̍t ê tshái-sik lū-kng-phìnn hip--ê.
Âng-sik sī liû-hông huat-siā-suànn, tshinn-sik sī tsuí-sòo huat-siā-suànn, nâ-sik sī sàng-sòo huat-siā-suànn.
Tsit-tiunn tshim-khong khuah-pak kíng-sik í-king kā hîng-tshinn suá-tsáu ah, án-ni lán tsiah ū-huat-tōo khuànn-tio̍h tsit-ê hŏng ìn-sióng tsiok tshim ê Bīn-se-sing-hûn lāi-té, leh huat-kng ê hûn-si.
Bīn-se-sing-hûn ê līng-guā tsi̍t-ê miâ kiò-tsò Thian-gô-tsō Khuân.
In-uī i sī înn-khoo-á hîng--ê, tī thinn-tíng ê tuā-sè ū 3 tōo khuah, to̍h tī Thian-gô-tsō hiah.
Tsit-ê khuân lāi-té koh ū tsiok ū-miâ ê Iā-pô-sing-hûn, Ang-î-sàu-tshiú-sing-hûn, kah Fleming Sann-kak-tsing-lîng.
Tsit kui-ê tshiau-sin-sing tsân-hâi, lī lán ū 1400 kng-nî hn̄g.

## [English] Supernova Remnant: The Veil Nebula
Ten thousand years ago, before the dawn of [recorded human history][recorded human history], a new light would have suddenly have appeared in the night sky and faded after a few weeks.
Today we know this light was from a [supernova, or exploding star][supernova, or exploding star], and record the expanding debris cloud as the [Veil Nebula][Veil Nebula 1], a [supernova remnant][supernova remnant].
Imaged with color filters featuring light emitted by [sulfur][sulfur] (red), [hydrogen][hydrogen] (green), and [oxygen][oxygen] (blue), this deep wide-angle view was processed to remove the [stars][stars] and so better capture the impressive glowing filaments of the Veil.
Also known as the [Cygnus Loop][Cygnus Loop], the [Veil Nebula][Veil Nebula 2] is roughly circular in shape and covers nearly 3 degrees on the sky toward the [constellation of the Swan][constellation of the Swan] (Cygnus).
[Famous][Famous] nebular [sections include][sections include] the [Bat Nebula][Bat Nebula e], the [Witch's Broom Nebula][Witch's Broom Nebula], and [Fleming's Triangular Wisp][Fleming's Triangular Wisp e].
The [complete supernova remnant][complete supernova remnant] lies about 1,400 [light-years][light-years] away.


## 詞彙學習（漢羅/POJ/KIP/華語/English）
- 【超新星殘骸】chhiau-sin-seng chân-hâi/tshiau-sin-sing tsân-hâi/超新星殘骸/supernova remnant
- 【超新星爆炸】chhiau-sin-seng po̍k-chà/tshiau-sin-sing tsân-hâi/超新星爆炸/supernova explosion
- 【面紗星雲】Bīn-se seng-hûn/Bīn-se sing-hûn/面紗星雲/Veil Nebula
- 【天鵝座環】Thian-gô-chō Khoân/Thian-gô-tsō Khuân/天鵝座環/the Cygnus Loop
- 【天鵝座】Thian-gô-chō/Thian-gô-tsō/天鵝座/the constellation of Swan
- 【天鵝座】Thian-gô-chō/Thian-gô-tsō/天鵝座/Cygnus
- 【夜婆星雲】Iā-pô-seng-hûn/Iā-pô-sing-hûn/蝙蝠星雲/the Bat Nebula
- 【尪姨 ê 掃帚 星雲】Ang-î ê sàu-chhiú seng-hûn/Ang-î ê sàu-tshiú sing-hûn /女巫的掃帚 星雲/the Witch’s Broom Nebula
- 【Fleming 三角精靈】Fleming Saⁿ-kak-cheng-lêng/Fleming Sann-kak-tsing-lîng/弗萊明三角精靈/Fleming's Triangular Wisp
- 【硫磺】liû-hông/liû-hông/硫/sulfur
- 【水素】chúi-sò͘/tsuí-sòo/氫/hydrogen
- 【酸素】sǹg-sò͘/sǹg-sòo/氧/oxygen
- 【酸素】sàng-sò͘/sàng-sòo/氧/oxygen
- 【濾光片】lū-kng-phìⁿ/lū-kng-phìnn/濾光片/filter

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[recorded human history]:https://en.wikipedia.org/wiki/Recorded_history
[supernova, or exploding star]:https://chandra.harvard.edu/xray_sources/supernovas.html
[Veil Nebula 1]:https://apod.nasa.gov/apod/ap121126.html
[supernova remnant]:https://en.wikipedia.org/wiki/List_of_supernova_remnants
[sulfur]:https://periodic.lanl.gov/16.shtml
[hydrogen]:https://periodic.lanl.gov/1.shtml
[oxygen]:https://periodic.lanl.gov/8.shtml
[stars]:https://science.nasa.gov/astrophysics/focus-areas/how-do-stars-form-and-evolve
[Cygnus Loop]:https://en.wikipedia.org/wiki/Cygnus_Loop
[Veil Nebula 2]:https://en.wikipedia.org/wiki/Veil_Nebula
[constellation of the Swan]:https://en.wikipedia.org/wiki/Cygnus_(constellation)
[Famous]:https://mir-s3-cdn-cf.behance.net/project_modules/max_1200/98880a65948559.5b05916bdc9e3.jpg
[sections include]:https://en.wikipedia.org/wiki/Veil_Nebula#/media/File:Cygnus_Loop_Labeled.png
[Bat Nebula e]:https://apod.nasa.gov/apod/ap211027.html
[Bat Nebula t]:https://apod.tw/daily/20211027/
[Witch's Broom Nebula]:https://apod.nasa.gov/apod/ap180408.html
[Fleming's Triangular Wisp e]:https://apod.nasa.gov/apod/ap210727.html
[Fleming's Triangular Wisp t]:https://apod.tw/apod/20210727/
[complete supernova remnant]:https://youtu.be/rsqZlXREz2E
[light-years]:https://starchild.gsfc.nasa.gov/docs/StarChild/questions/question19.html

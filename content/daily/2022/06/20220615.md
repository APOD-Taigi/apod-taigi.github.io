---
title: 室女座星系團 ê 中心
date: 2022-06-15
publishdate: 2022-06-15T11:45:00+0800
tags: [室女座星系團, 本星系群, 銀河系, 星系團, 星系, M86, Messier 星系, M84, NGC 4388, Markarian ê 目睭, 烏暗物質, 捲螺仔星系]
hero: https://apod.nasa.gov/apod/fap/image/2206/VirgoCentral_Adomaitis_960_annotated.jpg
summary: 室女座星系團是離咱銀河系上近 ê 星系團，離咱有 7000 萬光年遠，內底有超過 2000 个星系。
---

{{% apod %}}

- 原始文章：[In the Heart of the Virgo Cluster](https://apod.nasa.gov/apod/ap220615.html)
- 影像來源 kah [版權][copyright]：[Saulius Adomaitis](https://www.facebook.com/saulius.adomaitis.3)
- 天頂送你 ê 意外禮物：[你 ê 生日天文圖是佗一張？](https://apod.nasa.gov/apod/calendar/allyears.html) (post 1995)
- 台文翻譯：[An-Li Tsai][An-Li Tsai] ([NCU][NCU])

## [漢羅] 室女座星系團 ê 中心
[室女座星系團][Virgo Cluster of Galaxies] 是離咱 [銀河系][Milky Way Galaxy 1] 上近 ê [星系團][cluster of galaxies]。
因為 [室女座星系團][Virgo Cluster 1] 離咱足倚--ê，所以伊踮天頂看起來有 5 [度][degrees] 遐爾闊，差不多是 [規粒月娘][full Moon t] ê 10 倍大。
離咱上倚 ê [室女座星系團][Virgo Cluster 2]，伊 ê 中心離咱有 7000 萬光年遠，內底有超過 2000 个星系。
伊有 [足強][noticeable] ê 引力，kā [本星系群][Local Group of Galaxies] 內底 ê 星系，嘛包括咱 ê [銀河][Milky Way Galaxy 2]，攏搝搝做伙。
[星系團][The cluster] 內底毋若有恆星組成 ê 星系，嘛有溫度懸甲會發出 [X-光][X-rays] ê 高溫 [氣體][gas]。
星系團內底 ê [星系][galaxies] kah 星系團邊仔星系 ê 運動，暗示講星系團內底 ê [烏暗物質][dark matter]，比發光物質猶閣較濟。
這張相片是 [室女座星系團][Virgo Cluster 3] ê 中心，內底有足光 ê [Messier][Messier] 星系。
像倒爿頂懸有 [Markarian ê 目睭][Markarian's Eyes]，中央倚正爿頂懸有 [M86][M86]，上正爿有 [M84][M84]，正爿下跤有 捲螺仔星系 [NGC 4388][NGC 4388]。


## [POJ] Sek-lú-chō Seng-hē-thoân ê Tiong-sim
Sek-lú-chō seng-hē-thoân sī lî lán Gîn-hô-hē siōng kīn ê seng-hē-thoân.
In-ūi Sek-lú-chō seng-hē-thoân lî lán chiok óa--ê, só͘-í i tiàm thiⁿ-téng khòaⁿ--khí-lâi ū 5 tō͘ hiah-nī khoah, chha-put-to sī kui-lia̍p goe̍h-niû ê 10 pōe tōa.
Lî lán siōng óa ê Sek-lú-chō seng-hē-thoân, i ê tiong-sim kah lán ê kū-lî sī 7000 bān kng-nî hn̄g, lāi-té ū chhiau-kòe 2000 ê seng-hē.
I ū chiok kiông ê ín-le̍k, kā Pún-seng-hē-kûn lāi-té ê seng-hē, mā pau-koat lán ê Gîn-hô, lóng giú-giú chò-hóe.
Seng-hē-thoân lāi-té m̄-nā ū hêng-chhiⁿ cho͘-sêng ê seng-hē, mā ū un-tō͘ koân kah ē hoat-chhut X-kng ê ko-un khì-thé.
Seng-hē-thoân lāi-té ê seng-hē kah seng-hē-thoân piⁿ-á seng-hē ê ūn-tōng, àm-sī kóng seng-hē-thoân lāi-té ê o͘-àm-bu̍t-chit, pí hoat-kng bu̍t-chit iáu-koh khah chōe.
Chit tiuⁿ siòng-phìⁿ sī Sek-lú-chō seng-hē-thoân ê tiong-sim, lāi-té ū chiok kng ê Messier seng-hē.
Chhiūⁿ tò-pêng téng-koân ū Markarian ê ba̍k-chiu, tiong-ng óa chiàⁿ-pêng téng-koân ū M86, siōng chiàⁿ-pêng ū M84, chiàⁿ-pêng ē-kha ū kńg-lê-á seng-hē NGC 4388.

## [KIP] Sik-lú-tsō Sing-hē-thuân ê Tiong-sim
Sik-lú-tsō sing-hē-thuân sī lî lán Gîn-hô-hē siōng kīn ê sing-hē-thuân.
In-uī Sik-lú-tsō sing-hē-thuân lî lán tsiok uá--ê, sóo-í i tiàm thinn-tíng khuànn--khí-lâi ū 5 tōo hiah-nī khuah, tsha-put-to sī kui-lia̍p gue̍h-niû ê 10 puē tuā.
Lî lán siōng uá ê Sik-lú-tsō sing-hē-thuân, i ê tiong-sim kah lán ê kū-lî sī 7000 bān kng-nî hn̄g, lāi-té ū tshiau-kuè 2000 ê sing-hē.
I ū tsiok kiông ê ín-li̍k, kā Pún-sing-hē-kûn lāi-té ê sing-hē, mā pau-kuat lán ê Gîn-hô, lóng giú-giú tsò-hué.
Sing-hē-thuân lāi-té m̄-nā ū hîng-tshinn tsoo-sîng ê sing-hē, mā ū un-tōo kuân kah ē huat-tshut X-kng ê ko-un khì-thé.
Sing-hē-thuân lāi-té ê sing-hē kah sing-hē-thuân pinn-á sing-hē ê ūn-tōng, àm-sī kóng sing-hē-thuân lāi-té ê oo-àm-bu̍t-tsit, pí huat-kng bu̍t-tsit iáu-koh khah tsuē.
Tsit tiunn siòng-phìnn sī Sik-lú-tsō sing-hē-thuân ê tiong-sim, lāi-té ū tsiok kng ê Messier sing-hē.
Tshiūnn tò-pîng tíng-kuân ū Markarian ê ba̍k-tsiu, tiong-ng uá tsiànn-pîng tíng-kuân ū M86, siōng tsiànn-pîng ū M84, tsiànn-pîng ē-kha ū kńg-lê-á sing-hē NGC 4388.

## [English] In the Heart of the Virgo Cluster
The [Virgo Cluster of Galaxies][Virgo Cluster of Galaxies] is the closest cluster of galaxies to our [Milky Way Galaxy][Milky Way Galaxy 1].
The [Virgo Cluster][Virgo Cluster 1] is so close that it spans more than 5 [degrees][degrees] on the sky - about 10 times the angle made by a [full Moon][full Moon e].
With its heart lying about 70 million light years distant, the [Virgo Cluster][Virgo Cluster 2] is the nearest [cluster of galaxies][cluster of galaxies], contains over 2,000 galaxies, and has a [noticeable][noticeable] gravitational pull on the galaxies of the [Local Group of Galaxies][Local Group of Galaxies] surrounding our [Milky Way Galaxy][Milky Way Galaxy 2].
[The cluster][The cluster] contains not only galaxies filled with stars but also [gas][gas] so hot it glows in [X-rays][X-rays].
Motions of [galaxies][galaxies] in and around clusters indicate that they contain more [dark matter][dark matter] than any visible matter we can see.
Pictured here, the heart of the [Virgo Cluster][Virgo Cluster 3] includes bright [Messier][Messier] galaxies such as [Markarian's Eyes][Markarian's Eyes] on the upper left, [M86][M86] just to the upper right of center, [M84][M84] on the far right, as well as spiral galaxy [NGC 4388][NGC 4388] at the bottom right.

## 詞彙學習（漢羅/POJ/KIP/華語/English）
- 【室女座星系團】Sek-lú-chō seng-hē-thoân/Sik-lú-tsō sing-hē-thuân/室女座星系團/Virgo Cluster of Galaxies
- 【本星系群】Pún-seng-hē-kûn/Pún-sing-hē-kûn/本星系群/Local Group of Galaxies
- 【銀河系】Gîn-hô-hē/Gîn-hô-hē/銀河系/Milky Way Galaxy
- 【星系團】seng-hē-thoân/sing-hē-thuân/星系團/cluster of galaxies
- 【Messier 星系】Messier seng-hē/Messier sing-hē/梅西爾星系/Messier galaxies
- 【Markarian ê 目睭】Markarian ê ba̍k-chiu/Markarian ê ba̍k-tsiu/馬卡里安的眼睛/Markarian's Eyes
- 【烏暗物質】o͘-àm-bu̍t-chit/oo-àm-bu̍t-tsit/暗物質/dark matter
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【M86】M peh-cha̍p-la̍k/M peh-tsa̍p-la̍k/M86/M86
- 【M84】M peh-cha̍p-sì/M peh-tsa̍p-sì/M84/M84
- 【NGC 4388】NGC sù-sam-pat-pat/NGC sù-sam-pat-pat/NGC 4388/NGC 4388


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Virgo Cluster of Galaxies]:https://apod.nasa.gov/apod/ap150804.html
[Milky Way Galaxy 1]:https://apod.nasa.gov/apod/milky_way.html
[Virgo Cluster 1]:https://en.wikipedia.org/wiki/Virgo_Cluster
[degrees]:https://en.wikipedia.org/wiki/Degree_(angle)
[full Moon e]:https://apod.nasa.gov/apod/ap220612.html
[full Moon t]:https://apod.tw/daily/20220612/
[Virgo Cluster 2]:http://messier.seds.org/more/virgo.html
[cluster of galaxies]:http://www.astr.ua.edu/white/mug/cluster/clusters.html
[noticeable]:https://i.pinimg.com/550x/81/21/c0/8121c0291fa14d1fe52b9eb007741cac.jpg
[Local Group of Galaxies]:https://en.wikipedia.org/wiki/Local_Group
[Milky Way Galaxy 2]:https://apod.nasa.gov/apod/ap080606.html
[The cluster]:https://www.astrobin.com/9486/A/?q=Virgo%20cluster
[gas]:https://apod.nasa.gov/apod/ap960419.html
[X-rays]:https://chandra.harvard.edu/xray_astro/xrays.html
[galaxies]:http://science.nasa.gov/astrophysics/focus-areas/what-are-galaxies/
[dark matter]:https://chandra.harvard.edu/xray_astro/dark_matter.html
[Virgo Cluster 3]:https://en.wikipedia.org/wiki/Virgo_Cluster
[Messier]:https://apod.nasa.gov/apod/ap000311.html
[Markarian's Eyes]:https://apod.nasa.gov/apod/ap070608.html
[M86]:https://apod.nasa.gov/apod/ap180814.html
[M84]:http://en.wikipedia.org/wiki/Messier_84
[NGC 4388]:https://apod.nasa.gov/apod/ap020603.html

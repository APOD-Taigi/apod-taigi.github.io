---
title: 踮智利翕--ê 透早星
date: 2022-06-17
publishdate: 2022-06-17T11:45:00+0800
tags: [透早星, 水星, 地平線, 黃道面, 北半球, 南半球, 行星連珠, 速翕]
hero: https://apod.nasa.gov/apod/fap/image/2206/PlanetsfromChile__labelled_E-Schulz.jpg
summary: 6 月 15 這工，太陽系上內底 ê 行星，水星，tī 地球天頂行到離太陽上遠 ê 所在。
categories: [podcast]
vocals: [阿錕]
---

{{% apod %}}

- 原始文章：[Good Morning Planets from Chile](https://apod.nasa.gov/apod/ap220617.html)
- 影像來源 kah [版權][copyright]：[Elke Schulz](https://www.elke-schulz.com/about-elke/) (Daniel Verschatse Observatory)
- 台文翻譯：[An-Li Tsai][An-Li Tsai] ([NCU][NCU])

{{< podcast "clbuzscjf000m01su81uu18eg" >}}

## [漢羅] 踮智利翕--ê 透早星
6 月 15 這工，太陽系上內底 ê 行星，水星，[佇地球天頂][in planet Earth's sky] 行到離太陽上遠 ê 所在。
[這張速翕相片，是天欲光進前][this predawn snapshot] 踮智利 Rio Hurtado 山谷翕--ê。
佇 日頭欲 peh--起來進前，水星出現佇東爿地平線附近彼个遙遠 ê Andes 山脈面頂。
佇 6 月，別粒透早星攏會排踮比水星較懸 ê 所在。
這寡會當用目睭直接看著 ê 太陽系行星，會踮 [黃道面][along the ecliptic] 排排做一逝，按呢一張闊幅相片就會當 kā 這个行星連珠 ê 現象翕入去。
踮南半球，太陽系 ê 黃道面崎崎迒過天頂，趨 tùi 北方去。
毋閣踮北半球，這寡佇黃道面 [排好勢 ê 透早星][lineup of planets t] peh 起來了後，會用較淺 ê 角度趨 tùi 南方去。
毋管是踮北半球抑是南半球，[佇 6 月美麗 ê 早起時][June's beautiful morning]，攏會當看著這寡透早星，會照 [in 到太陽距離][distance from the Sun] ê 順序，踮天頂排做一逝。


## [POJ] Tiàm Tì-lī hip--ê Thàu-chá-chhiⁿ
6 goe̍h 15 chit-kang, Thài-iông-hē siōng lāi-té ê kiâⁿ-chhiⁿ, Chúi-chhiⁿ, tī Tē-kiû thiⁿ-téng kiâⁿ kàu lî Thài-iông siōng hn̄g ê só͘-chāi.
Chit tiuⁿ sok-hip siòng-phìⁿ, sī thiⁿ beh-kng chìn-chêng tiám Tì-lī Rio Hurtado soaⁿ-kok hip--ê.
Tī ji̍t-thâu beh peh--khí-lâi chìn-chêng, Chúi-chhiⁿ chhut-hiān tī tang-pêng tē-pêng-sòaⁿ hū-kīn hit-ê iâu-oán ê Andes soaⁿ-me̍h bīn-téng.
Tī 6 goe̍h, pa̍t-lia̍p thàu-chá-chhiⁿ lóng ē pâi tiám pí Chúi-chhiⁿ khah koân ê só͘-chāi.
Chit-kóa ē-tàng iōng ba̍k-chiu ti̍t-chiap khòaⁿ--tio̍h ê Thài-iông-hē kiâⁿ-chhiⁿ, ē tiàm n̂g-tō-bīn pâi-pâi chò chi̍t chōa, án-ni chi̍t tiuⁿ khoah-pak siòng-phìⁿ to̍h ē-tàng kā chit ê kiâⁿ-chhiⁿ-liân-chu ê hiān-siōng hip ji̍p-khì.
Tiàm lâm-pòaⁿ-kiû, Thài-iông-hē ê n̂g-tō-bīn kiā-kiā hāⁿ kòe thiⁿ-téng, chhu tùi pak-hong khì.
M̄-koh tiàm pak-pòaⁿ-kiû, chit-kóa tī n̂g-tō-bīn pâi hó-sè ê thàu-chá-chhiⁿ peh--khí-lâi liáu-āu, ē iōng khah chhián ê kak-tō͘ chhu tùi lâm-hong khì.
M̄-koán sī tiàm pak-pòaⁿ-kiû iah-sī lâm-pòaⁿ-kiû, tī 6 goe̍h bí-lē ê chá-khí-sî, lóng ē-tàng khòaⁿ-tio̍h chit-kóa thàu-chá-chhiⁿ, ē chiàu in kàu Thài-iông kū-lî ê sūn-sī, tiàm thiⁿ-téng pâi chò chi̍t chōa.

## [KIP] Tiàm Tì-lī hip--ê Thàu-tsá-tshinn
6 gue̍h 15 tsit-kang, Thài-iông-hē siōng lāi-té ê kiânn-tshinn, Tsuí-tshinn, tī Tē-kiû thinn-tíng kiânn kàu lî Thài-iông siōng hn̄g ê sóo-tsāi.
Tsit tiunn sok-hip siòng-phìnn, sī thinn beh-kng tsìn-tsîng tiám Tì-lī Rio Hurtado suann-kok hip--ê.
Tī ji̍t-thâu beh peh--khí-lâi tsìn-tsîng, Tsuí-tshinn tshut-hiān tī tang-pîng tē-pîng-suànn hū-kīn hit-ê iâu-uán ê Andes suann-me̍h bīn-tíng.
Tī 6 gue̍h, pa̍t-lia̍p thàu-tsá-tshinn lóng ē pâi tiám pí Tsuí-tshinn khah kuân ê sóo-tsāi.
Tsit-kuá ē-tàng iōng ba̍k-tsiu ti̍t-tsiap khuànn--tio̍h ê Thài-iông-hē kiânn-tshinn, ē tiàm n̂g-tō-bīn pâi-pâi tsò tsi̍t tsuā, án-ni tsi̍t tiunn khuah-pak siòng-phìnn to̍h ē-tàng kā tsit ê kiânn-tshinn-liân-tsu ê hiān-siōng hip ji̍p-khì.
Tiàm lâm-puànn-kiû, Thài-iông-hē ê n̂g-tō-bīn kiā-kiā hānn kuè thinn-tíng, tshu tuì pak-hong khì.
M̄-koh tiàm pak-puànn-kiû, tsit-kuá tī n̂g-tō-bīn pâi hó-sè ê thàu-tsá-tshinn peh--khí-lâi liáu-āu, ē iōng khah tshián ê kak-tōo tshu tuì lâm-hong khì.
M̄-kuán sī tiàm pak-puànn-kiû iah-sī lâm-puànn-kiû, tī 6 gue̍h bí-lē ê tsá-khí-sî, lóng ē-tàng khuànn-tio̍h tsit-kuá thàu-tsá-tshinn, ē tsiàu in kàu Thài-iông kū-lî ê sūn-sī, tiàm thinn-tíng pâi tsò tsi̍t tsuā.

## [English] Good Morning Planets from Chile
On June 15, innermost planet Mercury had wandered about as far from the Sun as it ever gets [in planet Earth's sky][in planet Earth's sky].
Near the eastern horizon just before sunrise it stands over distant Andes mountain peaks in [this predawn snapshot][this predawn snapshot] from the valley of Rio Hurtado in Chile.
June's other morning planets are arrayed above it, as all the naked-eye planets of the Solar System stretch in a line [along the ecliptic][along the ecliptic] in the single wide-field view.
Tilted toward the north, the Solar System's ecliptic plane arcs steeply through southern hemisphere skies.
Northern hemisphere early morning risers will see the [lineup of planets][lineup of planets e] along the ecliptic at a shallower angle tilting toward the south.
From both hemispheres [June's beautiful morning][June's beautiful morning] planetary display finds the visible planets in order of their increasing [distance from the Sun][distance from the Sun].

## 詞彙學習（漢羅/POJ/KIP/華語/English）
- 【透早星】thàu-chá-chhiⁿ/thàu-tsá-tshinn/晨星/morning planet
- 【水星】chúi-chhiⁿ/tsuí-tshinn/水星/Mercury
- 【地平線】tē-pêng-sòaⁿ/tē-pîng-suànn/地平線/horizon
- 【黃道面】n̂g-tō-bīn/n̂g-tō-bīn/黃道面/ecliptic plane
- 【北半球】pak-pòaⁿ-kiû/pak-puànn-kiû/北半球/northern hemisphere
- 【南半球】lâm-pòaⁿ-kiû/lâm-puànn-kiû/南半球/southern hemisphere
- 【行星連珠】kiâⁿ-chhiⁿ-liân-chu/kiânn-tshinn-liân-tsu/行星連珠/lineup of planets
- 【速翕】sok-hip/sok-hip/快照/snapshot


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[in planet Earth's sky]:https://earthsky.org/astronomy-essentials/mercury-before-sunrise-greatest-elongation-west/
[this predawn snapshot]:https://www.elke-schulz.com/planetary-party/
[along the ecliptic]:https://apod.nasa.gov/apod/ap170225.html
[lineup of planets e]:https://apod.nasa.gov/apod/ap220420.html
[lineup of planets t]:https://apod.tw/daily/20220420/
[June's beautiful morning]:https://earthsky.org/astronomy-essentials/visible-planets-tonight-mars-jupiter-venus-saturn-mercury/
[distance from the Sun]:https://solarsystem.nasa.gov/solar-system/our-solar-system/overview/

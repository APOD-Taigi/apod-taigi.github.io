---
title: Ùi BepiColombo 太空船 面頭前行過 ê 水星
date: 2022-06-28
publishdate: 2022-06-28T11:45:00+0800
tags: [BepiColombo 太空船, 水星, 隕石, 太陽系, 鐵]
hero: https://apod.nasa.gov/apod/fap/image/2206/Mercury_BepiColombo_960.jpg
summary: 這是月球 ê 佗一部份？攏毋是呢！因為這是水星。
categories: [podcast]
vocals: [阿錕]
---

{{% apod %}}

- 原始文章：[Mercury from Passing BepiColombo](https://apod.nasa.gov/apod/ap220628.html)
- 影像來源 kah [許可][License]：[ESA](https://www.esa.int/), [JAXA](https://global.jaxa.jp/), [BepiColombo](https://www.esa.int/Science_Exploration/Space_Science/BepiColombo), [MTM](https://www.esa.int/Science_Exploration/Space_Science/BepiColombo/Mercury_Transfer_Module)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl65a8aya00zr01sb28yx9801" >}}

## [漢羅] Ùi BepiColombo 太空船 面頭前行過 ê 水星
這是月球 ê 佗一部份？
攏毋是呢！因為這是 [水星][planet Mercury]。
水星表面是 [較老 ê 地表][old surface]，kah [咱月球][Earth's Moon] 仝款，攏去予大粒隕石 [摃甲糜糜卯卯][cratered]。
水星干焦比咱 [月球][Luna] 較大淡薄仔，毋閣伊比 [太陽系][Solar System] 內底所有 [衛星][moon] ê 密度攏較懸，質量嘛較大。
這是因為伊主要 ê 成份是 [鐵][iron]。
實際上，太陽系內底嘛干焦地球 ê 密度比水星 ê 較懸。
因為 [水星][Mercury] 自轉週期 ê 3 倍拄仔好是公轉週期 ê 2 倍，而且水星 ê 長株圓軌道 [嘛較長][elliptical]，所以咱若是去到水星做客，[就會當看著][could see] 日頭 peh 起來了後，佇天頂停咧，閣倒轉去伊 peh 起來彼爿地平線，閣停咧，閣隨 ùi 另外一爿地平線落去。
Ùi 地球來看，[水星離太陽遮爾倚][Mercury's proximity to the Sun]，所以咱干焦有法度佇 [日落了後][after sunset]、抑是日出進前 短短仔 ê 時間內，看著伊。
[這張相片][featured image] 是頂禮拜 歐洲 [ESA][ESA] kah 日本 [JAXA][JAXA] 合作 ê [BepiColombo 太空船][BepiColombo spacecraft] 飛過 ê 時陣翕--ê。
太空船 [kā 能量釋放出去][sheds energy]，準備欲 ùi 2025 年開始 [踅太陽系上內底 ê 行星][prepares to orbit the innermost planet] 行。


## [POJ] Ùi BepiColombo Thài-khong-chûn bīn-thâu-chêng kiâⁿ kòe ê Chúi-chhiⁿ
Che sī Goe̍h-kiû ê toh chi̍t-pō͘-hūn?
Lóng m̄-sī neh! In-ūi che sī Chúi-chhiⁿ.
Chúi-chhiⁿ piáu-bīn sī khah lāu ê tē-piáu, kah lán Goe̍h-kiû kāng-khoán, lóng khì hō͘ tōa-lia̍p ún-chio̍h lòng kah mi-mi-mauh-mauh.
Chúi-chhiⁿ kan-na pí lán Goe̍h-kiû khah tōa tām-po̍h-á, m̄-koh i pí Thài-iông-hē lāi-té só͘-ū ūi-chhiⁿ ê bi̍t-tō͘ lóng khah koân, chit-liōng mā khah tōa.
Che sī in-ūi i chú-iàu ê sêng-hūn sī thih.
Si̍t-chè siōng, Thài-iông-hē lāi-té mā kan-na Tē-kiû ê bi̍t-tō͘ pí Chúi-chhiⁿ ê khah koân.
In-ūi Chúi-chhiⁿ chū-choán chiu-kî ê 3 pōe tú-á-hó sī kong-choán chiu-kî ê 2 pōe, jî-chhiáⁿ Chúi-chhiⁿ ê tn̂g-tu-îⁿ kúi-tō mā khah tn̂g, só͘-í lán nā-sī khì kàu Chúi-chhiⁿ chò-kheh, to̍h ē-tàng khòaⁿ-tio̍h ji̍t-thâu peh--khí-lâi liáu-āu, tī thiⁿ-téng thêng--leh, koh tò-tńg-khì i peh--khí-lâi hit-pêng tē-pêng-sòaⁿ, koh thêng--leh, koh sûi ùi lēng-gōa chi̍t-pêng tē-pêng-sòaⁿ lo̍h-khì.
Ùi Tē-kiû lâi khòaⁿ, Chúi-chhiⁿ lī Thài-iông chiah-nī óa, só͘-í lán kan-na ū-hoat-tō͘ tī ji̍t-lo̍h liáu-āu, iah-sī ji̍t-chhut chìn-chêng té-té-á ê sî-kan lāi, khòaⁿ-tio̍h i.
Chit-tiuⁿ siòng-phìⁿ sī téng-lé-pài Au-chiu ESA kah Ji̍t-pún JAXA ha̍p-chok ê BepiColombo Thài-khong-chûn poe--kòe ê sî-chūn hip--ê.
Thài-khong-chûn kā lêng-liōng sek-hòng chhut-khì, chún-pī beh ùi 2025 nî khai-sí se̍h Thài-iông-hē siōng lāi-té ê kiâⁿ-chhiⁿ kiâⁿ.


## [KIP] Uì BepiColombo Thài-khong-tsûn bīn-thâu-tsîng kiânn kuè ê Tsuí-tshinn
Tse sī Gue̍h-kiû ê toh tsi̍t-pōo-hūn?
Lóng m̄-sī neh! In-uī tse sī Tsuí-tshinn.
Tsuí-tshinn piáu-bīn sī khah lāu ê tē-piáu, kah lán Gue̍h-kiû kāng-khuán, lóng khì hōo tuā-lia̍p ún-tsio̍h lòng kah mi-mi-mauh-mauh.
Tsuí-tshinn kan-na pí lán Gue̍h-kiû khah tuā tām-po̍h-á, m̄-koh i pí Thài-iông-hē lāi-té sóo-ū uī-tshinn ê bi̍t-tōo lóng khah kuân, tsit-liōng mā khah tuā.
Tse sī in-uī i tsú-iàu ê sîng-hūn sī thih.
Si̍t-tsè siōng, Thài-iông-hē lāi-té mā kan-na Tē-kiû ê bi̍t-tōo pí Tsuí-tshinn ê khah kuân.
In-uī Tsuí-tshinn tsū-tsuán tsiu-kî ê 3 puē tú-á-hó sī kong-tsuán tsiu-kî ê 2 puē, jî-tshiánn Tsuí-tshinn ê tn̂g-tu-înn kuí-tō mā khah tn̂g, sóo-í lán nā-sī khì kàu Tsuí-tshinn tsò-kheh, to̍h ē-tàng khuànn-tio̍h ji̍t-thâu peh--khí-lâi liáu-āu, tī thinn-tíng thîng--leh, koh tò-tńg-khì i peh--khí-lâi hit-pîng tē-pîng-suànn, koh thîng--leh, koh suî uì līng-guā tsi̍t-pîng tē-pîng-suànn lo̍h-khì.
Uì Tē-kiû lâi khuànn, Tsuí-tshinn lī Thài-iông tsiah-nī uá, sóo-í lán kan-na ū-huat-tōo tī ji̍t-lo̍h liáu-āu, iah-sī ji̍t-tshut tsìn-tsîng té-té-á ê sî-kan lāi, khuànn-tio̍h i.
Tsit-tiunn siòng-phìnn sī tíng-lé-pài Au-tsiu ESA kah Ji̍t-pún JAXA ha̍p-tsok ê BepiColombo Thài-khong-tsûn pue--kuè ê sî-tsūn hip--ê.
Thài-khong-tsûn kā lîng-liōng sik-hòng tshut-khì, tsún-pī beh uì 2025 nî khai-sí se̍h Thài-iông-hē siōng lāi-té ê kiânn-tshinn kiânn.

## [English] Mercury from Passing BepiColombo

Which part of the Moon is this?
No part -- because this is the [planet Mercury][planet Mercury].
Mercury's [old surface][old surface] is heavily [cratered][cratered] like that of [Earth's Moon][Earth's Moon].
Mercury, while only slightly larger than [Luna][Luna], is much denser and more massive than any [Solar System][Solar System] [moon][moon] because it is made mostly of [iron][iron].
In fact, our Earth is the only planet more dense.
Because [Mercury][Mercury] rotates exactly three times for every two orbits around the Sun, and because Mercury's orbit is so [elliptical][elliptical], visitors on Mercury [could see][could see] the Sun rise, stop in the sky, go back toward the rising horizon, stop again, and then set quickly over the other horizon.
From Earth, [Mercury's proximity to the Sun][Mercury's proximity to the Sun] causes it to be visible only for a short time just [after sunset][after sunset] or just before sunrise.
The [featured image][featured image] was captured last week by [ESA][ESA] and [JAXA][JAXA]'s passing [BepiColombo spacecraft][BepiColombo spacecraft] as it [sheds energy][sheds energy] and [prepares to orbit the innermost planet][prepares to orbit the innermost planet] starting in 2025.

## 詞彙學習

|漢羅|POJ|KIP|華語|English|
|-|-|-|-|-|
|BepiColombo 太空船|BepiColombo thài-khong-chûn|BepiColombo thài-khong-tsûn|貝皮可倫坡號太空船|BepiColombo|
|水星|Chúi-chhiⁿ|Tsuí-tshinn|水星|Mecury|
|隕石坑|ún-se̍k-kheⁿ|ún-si̍k-khenn|隕石坑|crater|
|太陽系|Thài-iông-hē|Thài-iông-hē|太陽系|solar system|
|鐵|thih|thih|鐵|iron|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://www.esa.int/ESA_Multimedia/Terms_and_Conditions


[planet Mercury]:https://solarsystem.nasa.gov/planets/mercury/in-depth/
[old surface]:https://apod.nasa.gov/apod/ap170723.html
[cratered]:https://apod.nasa.gov/apod/ap040912.html
[Earth's Moon]:https://spaceplace.nasa.gov/all-about-the-moon/en/
[Luna]:https://apod.nasa.gov/apod/ap140113.html
[Solar System]:https://solarsystem.nasa.gov/solar-system/our-solar-system/in-depth/
[moon]:https://solarsystem.nasa.gov/moons/overview/
[iron]:https://youtu.be/uAMMQv0rKFI
[Mercury]:https://en.wikipedia.org/wiki/Mercury_(planet)#Orbit,_rotation,_and_longitude
[elliptical]:https://www.geogebra.org/m/DeQuAjRQ
[could see]:https://allthingslearning.files.wordpress.com/2011/10/dogs_surprised.jpg
[Mercury's proximity to the Sun]:https://apod.nasa.gov/apod/ap191202.html
[after sunset]:https://apod.nasa.gov/apod/ap160717.html
[featured image]:https://www.esa.int/About_Us/Week_in_images/Week_in_images_20-24_June_2022
[ESA]:https://www.esa.int/
[JAXA]:https://global.jaxa.jp/
[BepiColombo spacecraft]:https://solarsystem.nasa.gov/missions/bepicolombo/in-depth/
[sheds energy]:https://en.wikipedia.org/wiki/Gravity_assist
[prepares to orbit the innermost planet]:https://sci.esa.int/web/bepicolombo/-/56015-missions-to-mercury

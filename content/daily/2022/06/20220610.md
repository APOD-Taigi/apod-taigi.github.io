---
title: Arp 286：室女座三重奏
date: 2022-06-10
publishdate: 2022-06-10T11:45:00+0800
tags: [Arp 286, 室女座三重奏, 室女座, NGC 5566, 捲螺仔手骨, 塗粉帶, NGC 5569, NGC 5560, Atlas 特殊星系星表, 星系演化, 銀河系, 交互作用]
hero: https://apod.nasa.gov/apod/fap/image/2206/Arp286-202203-CDK24-FLIPL9000-LRGB_NicolasROLLAND_signature_LD1024.jpg
summary: 這張彩色 ê 望遠鏡景色是星系三重奏，是一組當 leh 進行交互作用 ê 星系。

---

{{% apod %}}

- 原始文章：[Arp 286: Trio in Virgo](https://apod.nasa.gov/apod/ap220610.html)
- 影像來源 kah [版權][copyright]：Nicolas Rolland, Telescope.Live
- 台文翻譯：[An-Li Tsai][An-Li Tsai] ([NCU][NCU])

## [漢羅] Arp 286：室女座三重奏
[這張彩色 ê 望遠鏡景色][This colorful telescopic field] 是星系三重奏，是一組當咧進行交互作用 ê 星系。
In 離咱差不多是 9000 光年遠，tī [室女座][constellation Virgo] ê 方向遐。
正爿彼兩粒 [十字型光點][spiky]，是銀河系 ê 前景星。
In ê 色調 kah 其他星系相-siâng，提醒講咱銀河系 ê 恆星 kah 遙遠 [島宇宙][island universes] ê 恆星是差不多仝款。
三重奏主要 ê 成員 NGC 5566 有寬闊 ê 捲螺仔手骨 kah 閘光 ê 塗粉帶。
伊足大--ê，差不多有 15 萬光年遐爾闊。
伊面頂是較細較藍 ê 星系 NGC 5569。
中央附近有第三个星系 NGC 5560。
看會出來伊 kah 較大 ê NGC 5566 有交互作用，已經去予搝甲弄家散宅矣。
這組星系三重奏，嘛有 Halton Arp tī 1966 年編 ê [Atlas 特殊星系星表][Atlas of Peculiar Galaxies] 內底 ê Arp 286。
是講，這款 [宇宙中 ê 交互作用][cosmic interactions]，[咱這馬知影講][appreciated as]，這嘛是 [星系演化][evolution of galaxies] ê 一部份。


## [POJ] Arp 286: Sek-lú-chō Saⁿ-têng-chàu
Chit tiuⁿ chhái-sek ê bōng-oán-kiàⁿ kéng-sek sī seng-hē saⁿ-têng-chàu, sī chi̍t cho͘ tng-leh chìn-hêng kāu-hō͘ chok-iōng ê seng-hē.
In lî lán chha-put-to sī 9000 kng-nî hn̄g, tī Sek-lú-chō ê hong-hiòng hiah.
Chiàⁿ-pêng hit nn̄g lia̍p si̍p-jī-hêng kng-tiám, sī Gîn-hô-hē ê chiân-kéng-chhiⁿ.
In ê sek-tiāu kah kî-tha seng-hē sio-siâng, thê-chhíⁿ kóng lán Gîn-hô-hē ê hêng-chhiⁿ kah iâu-oán tó-ú-tiū ê hêng-chhiⁿ sī chha-put-to kāng-khoán.
Saⁿ-têng-chàu chú-iàu ê sêng-goân NGC 5566 ū khoan-khoah ê kńg-lê-á chhiú-kut kah cha̍h-kng ê thô͘-hún-tòa.
I chiok tōa--ê, chha-put-to ū 15 bān kng-nî hiah-nī khoah.
I bīn-téng sī khah sè khah nâ ê seng-hē NGC 5569.
Tiong-ng hū-kīn ū tē saⁿ ê seng-hē NGC 5560.
Khòaⁿ-ê-chhut-lâi i kah khah tōa ê NGC 5566 ū kau-hō͘-chok-iōng, í-keng khì hō͘ giú kah lōng-ke-sòaⁿ-the̍h ah.
Chit cho͘ seng-hē saⁿ-têng-chàu, mā ū Halton Arp tī 1966 nî pian ê Atlas Te̍k-sû-seng-hē-seng-pió lāi-té ê Arp 286.
Sī-kóng, chit-khoán ú-tiū tiong ê kau-hō͘-chok-iōng，lán chit-má chai-iáⁿ kóng, che mā sī seng-hē ián-hòa ê chi̍t-pō͘-hūn.

## [KIP] Arp 286: Sik-lú-tsō Sann-tîng-tsàu
Tsit tiunn tshái-sik ê bōng-uán-kiànn kíng-sik sī sing-hē sann-tîng-tsàu, sī tsi̍t tsoo tng-leh tsìn-hîng kāu-hōo tsok-iōng ê sing-hē.
In lî lán tsha-put-to sī 9000 kng-nî hn̄g, tī Sik-lú-tsō ê hong-hiòng hiah.
Tsiànn-pîng hit nn̄g lia̍p si̍p-jī-hîng kng-tiám, sī Gîn-hô-hē ê tsiân-kíng-tshinn.
In ê sik-tiāu kah kî-tha sing-hē sio-siâng, thê-tshínn kóng lán Gîn-hô-hē ê hîng-tshinn kah iâu-uán tó-ú-tiū ê hîng-tshinn sī tsha-put-to kāng-khuán.
Sann-tîng-tsàu tsú-iàu ê sîng-guân NGC 5566 ū khuan-khuah ê kńg-lê-á tshiú-kut kah tsa̍h-kng ê thôo-hún-tuà.
I tsiok tuā--ê, tsha-put-to ū 15 bān kng-nî hiah-nī khuah.
I bīn-tíng sī khah sè khah nâ ê sing-hē NGC 5569.
Tiong-ng hū-kīn ū tē sann ê sing-hē NGC 5560.
Khuànn-ê-tshut-lâi i kah khah tuā ê NGC 5566 ū kau-hōo-tsok-iōng, í-king khì hōo giú kah lōng-ke-suànn-the̍h ah.
Tsit tsoo sing-hē sann-tîng-tsàu, mā ū Halton Arp tī 1966 nî pian ê Atlas Ti̍k-sû-sing-hē-sing-pió lāi-té ê Arp 286.
Sī-kóng, tsit-khuán ú-tiū tiong ê kau-hōo-tsok-iōng，lán tsit-má tsai-iánn kóng, tse mā sī sing-hē ián-huà ê tsi̍t-pōo-hūn.

## [English] Arp 286: Trio in Virgo
[This colorful telescopic field][This colorful telescopic field] of view features a trio of interacting galaxies almost 90 million light-years away, toward the [constellation Virgo][constellation Virgo].
On the right two [spiky][spiky], foreground Milky Way stars echo the extragalactic hues, a reminder that stars in our own galaxy are like those in distant [island universes][island universes].
With sweeping spiral arms and obscuring dust lanes, the dominant member of the trio, NGC 5566, is enormous, about 150,000 light-years across.
Just above it lies smaller, bluish NGC 5569.
Near center a third galaxy, NGC 5560, is apparently stretched and distorted by its interaction with massive NGC 5566.
The trio is also included in Halton Arp's 1966 [Atlas of Peculiar Galaxies][Atlas of Peculiar Galaxies] as Arp 286.
Of course, such [cosmic interactions][cosmic interactions] are now [appreciated as][appreciated as] part of the [evolution of galaxies][evolution of galaxies].


## 詞彙學習（漢羅/POJ/KIP/華語/English）
- 【室女座三重奏】Sek-lú-chō Saⁿ-têng-chàu//室女座三重奏/Virgo Trio
- 【室女座】Sek-lú-chō/Sik-lú-chō/室女座/constellation Virgo
- 【銀河系】Gîn-hô-hē/Gîn-hô-hē/銀河系/the Milky Way
- 【捲螺仔手骨】kńg-lê-á chhiú-kut/kńg-lê-á tshiú-kut//spiral arms
- 【塗粉帶】thô͘-hún-tòa/thôo-hún-tuà//dust lanes
- 【交互作用】kau-hō͘-chok-iōng/kau-hōo-tsok-iōng/交互作用/interaction
- 【星系演化】seng-hē-ián-hòa/sing-hē-ián-huà/星系演化/evolution of galaxies
- 【Atlas 特殊星系星表】Atlas Te̍k-sû-seng-hē-seng-pió/Atlas Ti̍k-sû-sing-hē-sing-pió/Atlas 特殊星系星表/Atlas of Peculiar Galaxies
- 【NGC 5566】NGC ngó͘-ngó͘-lio̍k-lio̍k/NGC ngóo-ngóo-lio̍k-lio̍k/NGC 5566/NGC 5566
- 【NGC 5569】NGC ngó͘-ngó͘-lio̍k-kiú/NGC ngóo-ngóo-lio̍k-kiú/NGC 5569/NGC 5569
- 【NGC 5560】NGC ngó͘-ngó͘-lio̍k-khòng/NGC ngóo-ngóo-lio̍k-khòng/NGC 5560/NGC 5560
- 【Arp 286】Arp jī-pat-lio̍k/Arp jī-pat-lio̍k/Arp 286/Arp 286
- 【1966 年】i̍t-kiú-lio̍k-lio̍k nî/i̍t-kiú-lio̍k-lio̍k nî/1966 年/in 1966



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[This colorful telescopic field]:https://nicolasillustrations.com/project/arp-286
[constellation Virgo]:http://www.hawastsoc.org/deepsky/vir/index.html
[spiky]:https://en.wikipedia.org/wiki/Diffraction_spike
[island universes]:https://history.aip.org/exhibits/cosmology/ideas/island.htm
[Atlas of Peculiar Galaxies]:http://nedwww.ipac.caltech.edu/level5/Arp/frames.html
[cosmic interactions]:https://www.nasa.gov/mission_pages/hubble/science/milky-way-collide.html
[appreciated as]:https://apod.nasa.gov/apod/ap071101.html
[evolution of galaxies]:http://arxiv.org/abs/astro-ph/9908269v1

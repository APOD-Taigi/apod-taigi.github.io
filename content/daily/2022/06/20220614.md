---
title: 尖岩石林天頂 ê 人造衛星
date: 2022-06-14
publishdate: 2022-06-14T11:45:00+0800
tags: [尖峰石林, 低軌道踅地衛星, 通訊衛星, 星鏈衛星網, 星鏈衛星, 人造衛星, 石灰石]
hero: https://apod.nasa.gov/apod/fap/image/2206/StarTrailsPinnacles_Rozells_960_annotated.jpg
summary: 背景這寡光巡是啥物？是人造衛星 ê 軌跡啦！
categories: [podcast]
vocals: [阿錕]
---

{{% apod %}}

- 原始文章：[Satellites Behind Pinnacles](https://apod.nasa.gov/apod/ap220614.html)
- 影像來源 kah [版權][copyright]：[Joshua Rozells](https://www.instagram.com/joshua_rozells/)
- 天文物理學家：[Browse 2,800+ codes in the Astrophysics Source Code Library](http://ascl.net/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl5gzptd401f201tmgk7ucdo2" >}}

## [漢羅] 尖峰石林天頂 ê 人造衛星
背景這寡光巡是啥物？
是人造衛星 ê 軌跡啦！
欲講這進前，咱先來看前景這寡美麗 ê 尖峰石林。
In 是佇 [澳洲][Australia] 西爿 ê [Nambung 國家公園][Nambung National Park] 揣著--ê，in kah 人差不多平懸，是用古早時代一款 [石灰石][limestone] 貝殼，毋知經過啥物過程做出來--ê。
毋閣閣較引人注目--ê，是背景 ê 天景。
In 是 [低軌道踅地][low-Earth orbit] 衛星 反射日光 ê 光巡，攏是佇 2 點鐘內 ê 時間翕著--ê。
前景是等背景翕煞了後，用仝一台 kha-mé-lah 踮仝一位翕--ê。
落尾才用數位合成 ê 方式，疊出 [這張相片][the single featured image]。
大部份 ê [光巡][streaks 1] 是這馬猶咧發展 ê 通訊衛星 [星鏈][Starlink] 衛星網來--ê，毋閣有一寡毋是。
這寡 [光巡][streaks 2] 表示講，天欲暗了後抑是天欲光進前，[地球][the Earth] 天頂會當連紲看著 [人造衛星][satellites] ê 數量增加矣。
這个現象 tùi 地面 kha-mé-lah 抑是地面天文望遠鏡來講，攏是足重要 ê 議題。
因為毋管是想欲翕 [優美 ê 天文相片][elegant astrophotography]，抑是人類想欲理解 [遙遠宇宙][distant universe t] 背後 ê [科學智識][scientific understanding]，咱攏愛 [了解][Understanding] 這寡衛星軌跡，才有法度 kā in tùi 影像造成 ê 影響 [刣掉][removing]。

## [POJ] Chiam-hong-chio̍h-nâ thiⁿ-téng ê Jîn-chō-ūi-chhiⁿ
Pōe-kéng chit-kóa kng-sûn sī siáⁿ-mih?
Sī jîn-chō-ūi-chhiⁿ ê kúi-jiah la̍h!
Beh kóng che chìn-chêng, lán seng-lâi khòaⁿ chiân-kéng chit-kóa bí-lē ê Chiam-hong-chio̍h-nâ.
In sī tī Ò-chiu sai-pêng ê Nambung Kok-ka-kong-hn̂g chhōe-tio̍h--ê, in kah lâng chha-put-to pêⁿ koân, sī iōng kó͘-chá sî-tāi chi̍t-khoán chio̍h-hoe-chio̍h pòe-khak, m̄-chai kéng-kòe siáⁿ-mih kòe-têng chò--chhut-lâi--ê.
M̄-koh koh-khah ìn-lâng-chù-bo̍k--ê, sī pōe-kéng ê thian-kéng.
In sī kē-kúi-tō se̍h-tē-ūi-chhiⁿ hoán-siā ji̍t-kng ê kng-sûn, lóng sī tī 2 tiám-cheng lāi ê sî-kan hip-tio̍h--ê.
Chiân-kéng sī tán pōe-kéng hip-soah liáu-āu, iōng kâng chi̍t tâi kha-mé-lah tiàm kâng chi̍t ūi hip--ê.
Lo̍h-bóe chiah iōng só͘-ūi ha̍p-sêng ê hong-sek, tha̍h-chhut chit tiuⁿ siòng-phìⁿ.
Tōa-pō͘-hūn ê kng-sûn sī chit-má iáu-leh hoat-tián ê thong-sìn ūi-chhiⁿ Seng-liān ūi-chhiⁿ-bāng lâi--ê, m̄-koh ū chi̍t-kóa m̄-sī.
Chit-kóa kng-sûn piáu-sī kóng, thiⁿ beh àm liáu-āu iah-sī thiⁿ beh kng chìn-chêng, Tē-kiû thiⁿ-téng ē-tàng liân-sòa khòaⁿ-tio̍h jîn-chō-ūi-chhiⁿ ê sò͘-liōng cheng-ka ah.
Chit ê hiān-siōng tùi tē-bīn kha-mé-lah iah-sī tē-bīn thian-bûn bōng-oán-kiàⁿ lâi kóng, lóng sī chiok tiōng-iàu ê gī-tê.
In-ūi m̄-koán sī siūⁿ beh hip iu-bí ê thian-bûn siòng-phìⁿ, iah-sī jîn-lūi siūⁿ beh lí-kái iâu-oán ú-tiū pōe-āu ê kho-ha̍k tì-sek, lán lóng ài liáu-kái chit-kóa ūi-chhiⁿ kúi-jiah, chiah ū hoat-tō͘ kā in tùi iáⁿ-siōng chō-sêng ê éng-hióng thâi-tiāu.

## [KIP] Tsiam-hong-tsio̍h-nâ thinn-tíng ê Jîn-tsō-uī-tshinn
Puē-kíng tsit-kuá kng-sûn sī siánn-mih?
Sī jîn-tsō-uī-tshinn ê kuí-jiah la̍h!
Beh kóng tse tsìn-tsîng, lán sing-lâi khuànn tsiân-kíng tsit-kuá bí-lē ê Tsiam-hong-tsio̍h-nâ.
In sī tī Ò-tsiu sai-pîng ê Nambung Kok-ka-kong-hn̂g tshuē-tio̍h--ê, in kah lâng tsha-put-to pênn kuân, sī iōng kóo-tsá sî-tāi tsi̍t-khuán tsio̍h-hue-tsio̍h puè-khak, m̄-tsai kíng-kuè siánn-mih kuè-tîng tsò--tshut-lâi--ê.
M̄-koh koh-khah ìn-lâng-tsù-bo̍k--ê, sī puē-kíng ê thian-kíng.
In sī kē-kuí-tō se̍h-tē-uī-tshinn huán-siā ji̍t-kng ê kng-sûn, lóng sī tī 2 tiám-tsing lāi ê sî-kan hip-tio̍h--ê.
Tsiân-kíng sī tán puē-kíng hip-suah liáu-āu, iōng kâng tsi̍t tâi kha-mé-lah tiàm kâng tsi̍t uī hip--ê.
Lo̍h-bué tsiah iōng sóo-uī ha̍p-sîng ê hong-sik, tha̍h-tshut tsit tiunn siòng-phìnn.
Tuā-pōo-hūn ê kng-sûn sī tsit-má iáu-leh huat-tián ê thong-sìn uī-tshinn Sing-liān uī-tshinn-bāng lâi--ê, m̄-koh ū tsi̍t-kuá m̄-sī.
Tsit-kuá kng-sûn piáu-sī kóng, thinn beh àm liáu-āu iah-sī thinn beh kng tsìn-tsîng, Tē-kiû thinn-tíng ē-tàng liân-suà khuànn-tio̍h jîn-tsō-uī-tshinn ê sòo-liōng tsing-ka ah.
Tsit ê hiān-siōng tuì tē-bīn kha-mé-lah iah-sī tē-bīn thian-bûn bōng-uán-kiànn lâi kóng, lóng sī tsiok tiōng-iàu ê gī-tê.
In-uī m̄-kuán sī siūnn beh hip iu-bí ê thian-bûn siòng-phìnn, iah-sī jîn-luī siūnn beh lí-kái iâu-uán ú-tiū puē-āu ê kho-ha̍k tì-sik, lán lóng ài liáu-kái tsit-kuá uī-tshinn kuí-jiah, tsiah ū huat-tōo kā in tuì iánn-siōng tsō-sîng ê íng-hióng thâi-tiāu.

## [English] Satellites Behind Pinnacles
What are all those steaks across the background?
Satellite trails.
First, the foreground features picturesque rock mounds known as Pinnacles.
Found in the [Nambung National Park][Nambung National Park] in Western [Australia][Australia], these human-sized spires are made by unknown processes from ancient sea shells ([limestone][limestone]).
Perhaps more eye-catching, though, is the sky behind.
Created by [low-Earth orbit][low-Earth orbit] satellites reflecting sunlight, all of these streaks were captured in less than two hours and digitally combined onto [the single featured image][the single featured image], with the foreground taken consecutively by the same camera and from the same location.
Most of the [streaks][streaks 1] were made by the developing [Starlink][Starlink] constellation of communication satellites, but some are not.
In general, the [streaks][streaks 2] are indicative of an increasing number of [satellites][satellites] nearly continuously visible above [the Earth][the Earth] after dusk and before dawn.
[Understanding][Understanding] and [removing][removing] the effects of satellite trails on images from Earth's ground-based cameras and telescopes is now important not only for [elegant astrophotography][elegant astrophotography], but for humanity's [scientific understanding][scientific understanding] of the [distant universe][distant universe e].

## 詞彙學習（漢羅/POJ/KIP/華語/English）
- 【尖峰石林】Chiam-hong-chio̍h-nâ/Tsiam-hong-tsio̍h-nâ/尖峰石林/Pinnacles
- 【低軌道踅地衛星】kē kúi-tō se̍h-tē-ūi-chhiⁿ/kē kuí-tō se̍h-tē-uī-chhiⁿâ/低軌道繞地衛星/low-Earth orbit satellite
- 【通訊衛星】thong-sìn ūi-chhiⁿ/thong-sìn uī-tshinn/通訊衛星/communication satellites
- 【星鏈衛星網】Seng-liān-ūi-chhiⁿ-bāng/Sing-liān-uī-tshinn-bāng/星鏈衛星網/Starlink constellation
- 【人造衛星】jîn-chō-ūi-chhiⁿ/jîn-tsō-uī-tshinn/人造衛星/artificial satellite
- 【石灰石】chio̍h-hoe-chio̍h/tsio̍h-hue-tsio̍h/石灰石/limestone
- 【Nambung 國家公園】Nambung Kok-ka-kong-hn̂g/Nambung Kok-ka-kong-hn̂g/南邦國家公園/Nambung National Park


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Nambung National Park]:https://youtu.be/7XOkWFIjz_M
[Australia]:https://en.wikipedia.org/wiki/Australia
[limestone]:https://www.chicagotribune.com/news/ct-xpm-2011-05-11-ct-x-c-fossils-in-chicagoland-buildin20110511-story.html
[low-Earth orbit]:https://www.nasa.gov/leo-economy/faqs
[the single featured image]:https://www.instagram.com/p/CeA8Y5oLWfb/
[streaks 1]:https://apod.nasa.gov/apod/ap170221.html
[Starlink]:https://en.wikipedia.org/wiki/Starlink
[streaks 2]:https://apod.nasa.gov/apod/ap140525.html
[satellites]:https://apod.nasa.gov/apod/ap210601.html
[the Earth]:https://solarsystem.nasa.gov/planets/earth/in-depth/
[Understanding]:https://cdn.pixabay.com/photo/2019/09/04/08/24/cat-4451003_1280.jpg
[removing]:https://apod.nasa.gov/apod/ap191014.html
[elegant astrophotography]:https://www.pcmag.com/news/starlink-satellites-are-photo-bombing-astronomy-images
[scientific understanding]:https://ui.adsabs.harvard.edu/abs/2022ApJ...924L..30M/abstract
[distant universe e]:https://apod.nasa.gov/apod/ap210802.html
[distant universe t]:https://apod.tw/daily/20210802/

---
title: M51：Hubble 太空望遠鏡翕--ê 渦輪星系
date: 2022-06-13
publishdate: 2022-06-13T11:45:00+0800
tags: [渦輪星系, M51, NGC 5194, 捲螺仔星系, 雙筒千里鏡, 星系群, 獵犬座, 引力交互作用, Hubble 太空望遠鏡]
hero: https://apod.nasa.gov/apod/fap/image/2206/M51_HubbleMiller_1080.jpg
summary: 渦輪星系是一个足典型 ê 捲螺仔星系。伊嘛叫做 M51 抑是 NGC 5194，是天頂上光上媠 ê 星系之一。
categories: [podcast]
vocals: [阿錕]
---

{{% apod %}}

- 原始文章：[M51: The Whirlpool Galaxy from Hubble](https://apod.nasa.gov/apod/ap220613.html)
- 影像來源：[NASA](https://www.nasa.gov/), [ESA](https://www.esa.int/), [Hubble](https://www.nasa.gov/mission_pages/hubble/story/index.html), [HLA](https://hla.stsci.edu/); 資料處理 kah 版權：[Bernard Miller](mailto:bgmiller011@cox.net)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl5e3jsu1002e01tm8v4l8j6i" >}}

## [漢羅] M51：Hubble 太空望遠鏡翕--ê 渦輪星系
渦輪星系是一个足典型 ê 捲螺仔星系。
伊嘛叫做 [M51][M51 1] 抑是 [NGC][NGC] 5194，是天頂上光 [上媠][picturesque galaxies] ê 星系之一。
伊離咱干焦 3000 萬 [光年][light years] 遠，大細干焦 6 萬光年闊爾爾。
[這張影像][featured image] 是 踅地球 ê [Hubble 太空望遠鏡][Hubble Space Telescope] kā 伊翕--ê 無仝色 ê 影像，用數位組合方式 kā 鬥做一張--ê，會當看著足濟清楚 ê 細節。
毋閣，你若是有袂䆀 ê [雙筒千里鏡][binoculars]，你嘛會使踮 獵犬 ê [星座][constellation]（[獵犬座][Canes Venatici]） ê 方向揣著 [渦輪星系][Whirlpool t]。
[M51][M51 2] 是 [Sc 型][type Sc] ê [捲螺仔星系][spiral galaxy]，而且伊嘛是 [規个星系群][whole group of galaxies] 內底 ê 主要成員。
天文學家 [推測][speculate] 講，[M51][M51 t] ê [捲螺仔結構][spiral structure] 會生做按呢，主要是因為伊 kah 影像倒爿彼个 [較細 ê 星系，當咧進行引力交互作用][gravitational interaction with the smaller galaxy] ê 關係。

## [POJ] M51: Hubble Thài-khong-bōng-oán-kiàⁿ hip--ê O-lûn-seng-hē
O-lûn-seng-hē sī chi̍t ê chiok tián-hêng ê kńg-lê-á seng-hē.
I mā kiò-chò M51 iah-sī NGC 5194, sī thiⁿ-téng siōng kng siōng súi ê seng-hē chi-it.
I kan-na lî lán 3000 bān kng-nî hn̄g, tōa-sè kan-na 6 bān kng-nî hn̄g niā-niā.
Chit tiuⁿ iáⁿ-siōng sī se̍h Tē-kiû ê Hubble Thài-khong-bōng-oán-kiàⁿ kā i hip--ê bô-kâng sek ê iáⁿ-siōng, iōng só͘-ūi cho͘-ha̍p hong-sek kā tàu chò chi̍t-tiuⁿ--ê, ē-tàng khòaⁿ-tio̍h chiok-chōe chheng-chhó͘ ê sè-chiat.
M̄-koh, lí nā-sī ū bōe-bái ê siang-tâng chhian-lí-kiàⁿ, lí mā ē-sái tiàm La̍h-khián ê seng-chè (La̍h-khián-chō) ê hong-hiòng chhōe-tio̍h O-lûn-seng-hē.
M51 sī Sc hêng ê kńg-lê-á seng-hē, jî-chhiáⁿ i mā sī kui ê seng-hē-kûn lāi-té ê chú-iàu sêng-goân.
Thian-bûn-ha̍k-ka thui-chhek kóng, M51 ê kńg-lê-á kiat-kò͘ ē seⁿ-chò án-ni, chú-iàu sī in-ūi i kah iáⁿ-siōng tò-pêng hit ê khah sè ê seng-hē, tng-leh chìn-hêng ín-le̍k kau-hō͘-chok-iōng ê koan-hē.

## [KIP] M̂1: Hubble Thài-khong-bōng-uán-kiànn hip--ê O-lûn-sing-hē
O-lûn-sing-hē sī tsi̍t ê tsiok tián-hîng ê kńg-lê-á sing-hē.
I mā kiò-tsò M̂1 iah-sī NGC 5194, sī thinn-tíng siōng kng siōng suí ê sing-hē tsi-it.
I kan-na lî lán 3000 bān kng-nî hn̄g, tuā-sè kan-na 6 bān kng-nî hn̄g niā-niā.
Tsit tiunn iánn-siōng sī se̍h Tē-kiû ê Hubble Thài-khong-bōng-uán-kiànn kā i hip--ê bô-kâng sik ê iánn-siōng, iōng sóo-uī tsoo-ha̍p hong-sik kā tàu tsò tsi̍t-tiunn--ê, ē-tàng khuànn-tio̍h tsiok-tsuē tshing-tshóo ê sè-tsiat.
M̄-koh, lí nā-sī ū buē-bái ê siang-tâng tshian-lí-kiànn, lí mā ē-sái tiàm La̍h-khián ê sing-tsè (La̍h-khián-tsō) ê hong-hiòng tshuē-tio̍h O-lûn-sing-hē.
M̂1 sī Sc hîng ê kńg-lê-á sing-hē, jî-tshiánn i mā sī kui ê sing-hē-kûn lāi-té ê tsú-iàu sîng-guân.
Thian-bûn-ha̍k-ka thui-tshik kóng, M̂1 ê kńg-lê-á kiat-kòo ē senn-tsò án-ni, tsú-iàu sī in-uī i kah iánn-siōng tò-pîng hit ê khah sè ê sing-hē, tng-leh tsìn-hîng ín-li̍k kau-hōo-tsok-iōng ê kuan-hē.


## [English] M51: The Whirlpool Galaxy from Hubble
The Whirlpool Galaxy is a classic spiral galaxy.
At only 30 million [light years][light years] distant and fully 60 thousand light years across, [M51][M51 1], also known as [NGC][NGC] 5194, is one of the brightest and most [picturesque galaxies][picturesque galaxies] on the sky.
The [featured image][featured image] is a digital combination of images taken in different colors by the Earth-orbiting [Hubble Space Telescope][Hubble Space Telescope], highlighting many sharp features.
Anyone with a good pair of [binoculars][binoculars], however, can see this [Whirlpool][Whirlpool e] toward the [constellation][constellation] of the Hunting Dogs ([Canes Venatici][Canes Venatici]).
[M51][M51 2] is a [spiral galaxy][spiral galaxy] of [type Sc][type Sc] and is the dominant member of a [whole group of galaxies][whole group of galaxies].
Astronomers [speculate][speculate] that [M51][M51 e]'s [spiral structure][spiral structure] is primarily due to its [gravitational interaction with the smaller galaxy][gravitational interaction with the smaller galaxy] on the image left.

## 詞彙學習

|漢羅|POJ|KIP|華語|English|
|-|-|-|-|-|
|渦輪星系|O-lûn-seng-hē|O-lûn-sing-hē|渦狀星系|the Whirlpool Galaxy|
|捲螺仔星系|kńg-lê-á seng-hē|kńg-lê-á sing-hē|螺旋星系|spiral galaxy|
|Hubble 太空望遠鏡|Hubble Thài-khong-bōng-oán-kiàⁿ|Hubble Thài-khong-bōng-uán-kiànn|哈伯太空望遠鏡|Hubble Space Telescope|
|雙筒千里鏡|siang-tâng chhian-lí-kiàⁿ|siang-tâng tshian-lí-kiànn|雙筒望遠鏡|binoculars|
|星系群|seng-hē-kûn|sing-hē-kûn|星系群|group of galaxies|
|獵犬座|La̍h-khián-chō|La̍h-khián-tsō|獵犬座|Canes Venatici|
|引力交互作用|ín-le̍k kau-hō͘-chok-iōng|ín-li̍k kau-hōo-tsok-iōng|引力交互作用|gravitational interaction|
|NGC 5194|NGC ngó͘-it-kiú-sù|NGC ngóo-it-kiú-sù|NGC 5194|NGC 5194|
|M51|M gō͘-cha̍p-it|M gōo-tsa̍p-it|M51|M51|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[light years]:https://spaceplace.nasa.gov/light-year/en/
[M51 1]:https://en.wikipedia.org/wiki/Whirlpool_Galaxy
[NGC]:https://en.wikipedia.org/wiki/New_General_Catalogue
[picturesque galaxies]:https://www.google.com/search?q=M51+site%3Aapod.nasa.gov
[featured image]:http://www.azstarman.net/CDK/images2/HUBBLE_M51_PS1_FULL.jpg
[Hubble Space Telescope]:https://www.stsci.edu/hst
[binoculars]:https://en.wikipedia.org/wiki/Binoculars
[Whirlpool e]:https://apod.nasa.gov/apod/ap210902.html
[Whirlpool t]:https://apod.tw/daily/20210902/
[constellation]:https://spaceplace.nasa.gov/constellations/en/
[Canes Venatici]:http://en.wikipedia.org/wiki/Canes_Venatici
[M51 2]:https://apod.nasa.gov/apod/ap190506.html
[spiral galaxy]:https://astronomy.swin.edu.au/cosmos/S/spiral+galaxy
[type Sc]:http://www.astr.ua.edu/preprints/white/gal_tuningfrk.html
[whole group of galaxies]:https://en.wikipedia.org/wiki/M51_Group
[speculate]:https://i0.wp.com/theverybesttop10.com/wp-content/uploads/2017/12/Ten-Cats-Wondering-What-Is-for-Dinner-in-Deep-Thinking-Ways-9-600x483.jpg
[M51 e]:https://apod.nasa.gov/apod/ap210902.html
[M51 t]:https://apod.tw/daily/20210902/
[spiral structure]:https://ned.ipac.caltech.edu/level5/ESSAYS/Elmgreen/elmgreen.html
[gravitational interaction with the smaller galaxy]:https://apod.nasa.gov/apod/ap130514.html

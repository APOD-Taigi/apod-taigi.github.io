---
title: Ùi 麒麟座 V838 來--ê 光波回音
date: 2022-06-26
publishdate: 2022-06-26T11:45:00+0800
tags: [麒麟座 V838, 超新星, 新星, 銀河系, 直徑, 麒麟座, 釘仔馬, 爍光, 星際塗粉]
hero: https://apod.nasa.gov/apod/fap/image/2206/V838Mon_Hubble_960.jpg
summary: 是啥物造成 麒麟座 V838 ê 爆發？咱其實毋知。

categories: [podcast]
vocals: [阿錕]
---

{{% apod %}}

- 原始文章：[Light Echoes from V838 Mon](https://apod.nasa.gov/apod/ap220626.html)
- 影像來源： [NASA](https://www.nasa.gov.), [ESA](https://esahubble.org/), [H. E. Bond](https://www.stsci.edu/~bond/) ([STScI](https://www.stsci.edu/))
- 台文翻譯：[An-Li Tsai][An-Li Tsai] ([NCU][NCU])

{{< podcast "cl62dtqmp00ri01uh9iqh5715" >}}

## [漢羅] Ùi 麒麟座 V838 來--ê 光波回音
是啥物造成 [麒麟座 V838][V838 Mon 1] ê 爆發？
咱其實毋知。
麒麟座 V838 這粒恆星 ê 外層大氣 [忽然間脹大][suddenly greatly expanded]，結果就 tī 2002 年彼陣變做 [銀河系][Milky Way Galaxy] 內底 [上光 ê 恆星][brighter stars]。
毋閣 [伊][it] 連鞭就閣勼--去、暗--去矣。
像這款 [恆星干焦爍一目𥍉][stellar flash] ê 現象，咱以前毋捌看過。
若是 [超新星][supernovas] 抑是 [新星][novas]，猶會 kā 一寡物質擲去太空中。
就算 [麒麟座 V838][V838 Mon 2] 爍一目𥍉 ê 時陣有 kā 物質擲去太空中，毋閣咱 tī [這張][featured image] [Hubble 太空望遠鏡][Hubble Space Telescope] 翕--ê 相片內底，嘛干焦看著 原始爍光 ê [光波回音][light echo 1] 湠出去爾爾。
這个 [光波回音][light echo 2]，是 ùi 爍光傳來 ê 光波，是反射踅 tī 恆星邊仔 [愈來愈遠][more distant surfaces]、足複雜 ê [星際塗粉][interstellar dust]。
[麒麟座 V838][V838 Mon 3] 離咱有 2 萬 [光年][light years 1] 遠，伊就 tī 釘仔馬 [星座][constellation]（[麒麟座][Monoceros]）遐。
上外口這層 [光波回音][light echo 3] ê 直徑，差不多有 6 [光年][light years 2] 闊。



## [POJ] Ùi Kî-lîn-chō V838 lâi--ê kng-pho hôe-im
Sī siáⁿ-mih chō-sêng Kî-lîn-chō V838 ê po̍k-hoat?
Lán kî-si̍t m̄-chai.
Kî-lîn-chō V838 chit-lia̍p hêng-chhiⁿ ê gōa-chân tōa-khì hut-jiân-kan tiúⁿ tōa, kiat-kó to̍h tī 2002 nî hit-chūn piàn-chò Gîn-hô-hē lāi-té siōng kng ê hêng-chhiⁿ.
M̄-koh i liâm-mi to̍h koh kiu--khì, àm--khì ah.
Chhiūⁿ chit-khoán hêng-chhiⁿ kan-na sih chi̍t-ba̍k-nih ê hiān-siōng, lán í-chêng m̄-bat khòaⁿ kòe.
Nā-sī chhiau-sin-seng iah-sī sin-seng, iáu ē kā chi̍t-kóa bu̍t-chit tàn khì thài-khong tiong.
To̍h sǹg Kî-lîn-chō V838 sih chi̍t-ba̍k-nih ê sî-chūn ū kā bu̍t-chit tàn khì thài-khong tiong, m̄-koh lán tī chit-tiuⁿ Hubble Thài-khong-bōng-oán-kiàⁿ hip--ê siòng-phìⁿ lāi-té, mā kan-na khòaⁿ-tio̍h goân-sú sih-kng ê kng-pho hôe-im thòaⁿ--chhut-khì niā-niā.
Chit-ê kng-pho hôe-im, sī ùi sih-kng thoân--lâi ê kng-pho, sī hoán-siā se̍h tī hêng-chhiⁿ piⁿ-á lú lâi lú hn̄g, chiok ho̍k-cha̍p ê seng-chè-thô͘-hún.
Kî-lîn-chō V838 lî lán ū  2 bān kng-nî hn̄g, i to̍h tī Teng-á-bé seng-chō (Kî-lîn-chō) hiah.
Siōng gōa-kháu chit-chân kng-pho hôe-im ê ti̍t-kèng, chha-put-to ū 6 kng-nî khoah.

## [KIP] Uì Kî-lîn-tsō V838 lâi--ê kng-pho huê-im
Sī siánn-mih tsō-sîng Kî-lîn-tsō V838 ê po̍k-huat?
Lán kî-si̍t m̄-tsai.
Kî-lîn-tsō V838 tsit-lia̍p hîng-tshinn ê guā-tsân tuā-khì hut-jiân-kan tiúnn tuā, kiat-kó to̍h tī 2002 nî hit-tsūn piàn-tsò Gîn-hô-hē lāi-té siōng kng ê hîng-tshinn.
M̄-koh i liâm-mi to̍h koh kiu--khì, àm--khì ah.
Tshiūnn tsit-khuán hîng-tshinn kan-na sih tsi̍t-ba̍k-nih ê hiān-siōng, lán í-tsîng m̄-bat khuànn kuè.
Nā-sī tshiau-sin-sing iah-sī sin-sing, iáu ē kā tsi̍t-kuá bu̍t-tsit tàn khì thài-khong tiong.
To̍h sǹg Kî-lîn-tsō V838 sih tsi̍t-ba̍k-nih ê sî-tsūn ū kā bu̍t-tsit tàn khì thài-khong tiong, m̄-koh lán tī tsit-tiunn Hubble Thài-khong-bōng-uán-kiànn hip--ê siòng-phìnn lāi-té, mā kan-na khuànn-tio̍h guân-sú sih-kng ê kng-pho huê-im thuànn--tshut-khì niā-niā.
Tsit-ê kng-pho huê-im, sī uì sih-kng thuân--lâi ê kng-pho, sī huán-siā se̍h tī hîng-tshinn pinn-á lú lâi lú hn̄g, tsiok ho̍k-tsa̍p ê sing-tsè-thôo-hún.
Kî-lîn-tsō V838 lî lán ū  2 bān kng-nî hn̄g, i to̍h tī Ting-á-bé sing-tsō (Kî-lîn-tsō) hiah.
Siōng guā-kháu tsit-tsân kng-pho huê-im ê ti̍t-kìng, tsha-put-to ū 6 kng-nî khuah.

## [English] Light Echoes from V838 Mon

What caused this outburst of V838 Mon?
For reasons unknown, star [V838 Mon][V838 Mon 1]'s outer surface [suddenly greatly expanded][suddenly greatly expanded] with the result that it became one of the [brighter stars][brighter stars] in the [Milky Way Galaxy][Milky Way Galaxy] in early 2002.
Then, just as suddenly, [it][it] shrunk and faded.
A [stellar flash][stellar flash] like this had never been seen before -- [supernovas][supernovas] and [novas][novas] expel matter out into space.
Although the [V838 Mon][V838 Mon 2] flash appears to expel material into space, what is seen in the [featured image][featured image] from the [Hubble Space Telescope][Hubble Space Telescope] is actually an outwardly expanding [light echo][light echo 1] of the original flash.
In a [light echo][light echo 2], light from the flash is reflected by successively [more distant surfaces][more distant surfaces] in the complex array of ambient [interstellar dust][interstellar dust] that already surrounded the star.
[V838 Mon][V838 Mon 3] lies about 20,000 [light years][light years 1] away toward the [constellation][constellation] of the unicorn ([Monoceros][Monoceros]), while the [light echo][light echo 3] above spans about six [light years][light years 2] in diameter.

## 詞彙學習

|漢羅|POJ|KIP|華語|English|
|-|-|-|-|-|
|麒麟座 V838|Kî-lîn-chō V pat-sam-pat|Kî-lîn-tsō V pat-sam-pat|麒麟座 V838|V838 Mon|
|麒麟座|Kî-lîn-chō|Kî-lîn-tsō|麒麟座|Monoceros|
|超新星|chhiau-sin-seng|tshiau-sin-sing|超新星|supernova|
|新星|sin-seng|sin-sing|新星|nova|
|銀河系|Gîn-hô-hē|Gîn-hô-hē|銀河系|Milky Way|
|直徑|ti̍t-kèng|ti̍t-kìng|直徑|diameter|
|釘仔馬|teng-á-bé|ting-á-bé|獨角獸|unicorn|
|獨角獸|to̍k-kak-siù|to̍k-kak-siù|獨角獸|unicorn|
|爍光|sih-kng|sih-kng|閃焰|flash|
|星際塗粉|seng-chè-thô͘-hún|sing-tsè-thôo-hún|星際灰塵|interstellar dust|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[V838 Mon 1]:https://en.wikipedia.org/wiki/V838_Monocerotis
[suddenly greatly expanded]:https://media.istockphoto.com/photos/curious-cat-face-peeps-out-picture-id1202689418?k=20&m=1202689418&s=612x612&w=0&h=xOIn_9jq1icnUcpdr6-G8n9RRQHZA5f9X5UcGBQ3z_0=
[brighter stars]:https://en.wikipedia.org/wiki/List_of_most_luminous_stars
[Milky Way Galaxy]:https://solarsystem.nasa.gov/resources/285/the-milky-way-galaxy/
[it]:https://ui.adsabs.harvard.edu/abs/2005A%26A...436.1009T/abstract
[stellar flash]:https://www.aanda.org/articles/aa/full_html/2014/09/aa24458-14/aa24458-14.html
[supernovas]:https://heasarc.gsfc.nasa.gov/docs/snr.html
[novas]:https://youtu.be/zYmd8EETy74
[V838 Mon 2]:https://apod.nasa.gov/apod/ap140617.html
[featured image]:https://hubblesite.org/contents/media/images/3867-Image
[Hubble Space Telescope]:https://apod.nasa.gov/apod/ap010806.html
[light echo 1]:https://apod.nasa.gov/apod/ap971023.html
[light echo 2]:https://en.wikipedia.org/wiki/Light_echo
[more distant surfaces]:https://viewspace.org/interactives/unveiling_invisible_universe/variable_stars/v838_monocerotis
[interstellar dust]:https://apod.nasa.gov/apod/ap990509.html
[V838 Mon 3]:https://slate.com/technology/2013/12/when-stars-collide-the-enigmatic-beauty-of-v838-mon.html
[light years 1]:https://chandra.harvard.edu/photo/cosmic_distance.html
[constellation]:https://apod.nasa.gov/apod/ap030401.html
[Monoceros]:https://en.wikipedia.org/wiki/Monoceros
[light echo 3]:http://www.aavso.org/vsots_v838mon
[light years 2]:https://starchild.gsfc.nasa.gov/docs/StarChild/questions/question19.html

---
title: 遊戲：超級行星相挵
date: 2022-06-19
publishdate: 2022-06-19T01:45:00+0800
tags: [超級行星, 超級地球, 冰巨行星, 巨行星, 棕矮行星, 矮恆星, 矮星, 系外行星系統, 系外行星, 行星系統, 性命四序區]
summary: 毋知你敢有法度製造一个會當活 1000 年 ê 行星系統？你會當耍這个遊戲「超級行星相挵」，看會當抑是袂當。
---
{{% iframe "https://stefanom.org/spc/game.php" "790px" %}}


{{% apod %}}

- 原始文章：[Game: Super Planet Crash](https://apod.nasa.gov/apod/ap220619.html)
- 影像來源 kah [許可](http://creativecommons.org/licenses/by-nc-nd/4.0/)：[Stefano Meschiari](https://www.stefanom.io/) ([U. Texas at Austin](https://as.utexas.edu/)) & the [SAVE/Point](https://save-point.io/) Team
- 台文翻譯：[An-Li Tsai][An-Li Tsai] ([NCU][NCU])

## [漢羅] 遊戲：超級行星相挵
毋知你敢有法度製造一个會當活 1000 年 ê 行星系統？
你會當耍這个遊戲「[超級行星相挵][Super Planet Crash]」，看會當抑是袂當。
你愛生出 10 粒 [行星][planets]，踮中央恆星附近點落去就會生一粒出來。
倒爿 ê 菜單會當予你按照行星 ê 質量來揀行星 ê 形態。
Ùi 質量較細到較大是：[地球][Earth]、[超級地球][Super-Earth]、[冰巨行星][Ice giant]、[巨行星][Giant planet]、[棕矮行星][Brown dwarf]、kah [矮恆星][Dwarf star]。
逐粒行星毋若去予行星系統內底，像太陽這款恆星 ê 引力縛牢--ê，嘛去予其他行星 ê 引力縛牢--ê。
耍愈久你 ê 分數會愈懸，而且你囥 ê 行星若是愈密，抑是囥較濟粒 tī [性命四序區][habitable systems] 內底，你嘛會提著 [獎勵分數][bonus factors]。
你若是有法度耍到 1000 年，抑是行星去予引力 kā 擲出去，這个遊戲就會結束矣。
最近這幾冬，有 [足濟系外行星系統][Many exoplanetary systems] 去予科學家揣著。
這个 [超級行星相挵][Super Planet Crash 1] ê 展示予咱看講，有一寡行星系統會較穩定。
等你耍這个 [超級行星相挵][Super Planet Crash 2] ê 遊戲幾若擺了後，你可能會開始憢疑。
到時你應該有理由相信講，咱 ê [太陽系][Solar System] tī 行星系統形成 ê 過程，應該是有 [幾若粒行星 phàng 見去矣][lost planets]。



## [POJ] Iû-hì: Chhiau-kip-kiâⁿ-chhiⁿ Sio-lòng
M̄-chai lí kám ū-hoat-tō͘ chè-chō chi̍t-ê ē-tàng oa̍h 1000 nî ê kiâⁿ-chhiⁿ hē-thóng?
Lí ē-tàng sńg chit-ê iû-hì "Chhiau-kip Kiâⁿ-chhiⁿ Sio-lòng", khòaⁿ ē-tàng iah-sī bē-tàng.
Lí ài siⁿ-chhut 10 lia̍p kiâⁿ-chhiⁿ, tiàm tiong-ng hêng-chhiⁿ hū-kīn tiám--lo̍h-khì to̍h ēf siⁿ chi̍t-lia̍p chhut-lâi.
Tò-pêng ê chhài-toaⁿ ē-tàng hō͘ lí chiàu kiâⁿ-chhiⁿ ê chit-liōng lâi kéng kiâⁿ-chhiⁿ ê hêng-thài.
Ùi chit-liōng khah sè kàu khah tōa sī: Tē-kiû, Chhiau-kip Tē-kiû, Peng-kū-kiâⁿ-chhiⁿ, Kū-kiâⁿ-chhiⁿ, Chang-é-kiâⁿ-chhiⁿ, kah É-hêng-chhiⁿ.
Ta̍k-lia̍p kiâⁿ-chhiⁿ m̄-nā khì hō͘ kiâⁿ-chhiⁿ-hē-thóng lāi-té, chhiūⁿ Thài-iông chit-khoán hêng-chhiⁿ ê ín-le̍k pa̍k-tiâu--ê, mā khì hō͘ kî-tha kiâⁿ-chhiⁿ ê ín-le̍k pa̍k-tiâu--ê.
Sńg lú kú lí ê hun-sò͘ ē lú koân, jî-chhiáⁿ lí khǹg ê kiâⁿ-chhiⁿ nā-sī lú ba̍t, iah-sī khǹg khah chōe lia̍p tī sìⁿ-miā sù-sī-khu lāi-té, lí mā ē the̍h-tio̍h chióng-lē hun-sò͘.
Lí nā-sī ū-hoat-tō͘ sńg kàu 1000 nî, iah-sī kiâⁿ-chhiⁿ khì hō͘ ín-le̍k kā tàn--chhut-khì, chit-ê iû-hì to̍h ē kiat-sok ah.
Chòe-kīn chit kúi tang, ū chiok chōe hē-gōa-kiâⁿ-chhiⁿ-hē-thóng khì hō͘ kho-ha̍k-ka chhōe-tio̍h.
Chit-ê Chhiau-kip-kiâⁿ-chhiⁿ Sio-lòng ê tián-sī hō͘ lán khòaⁿ kóng, ū chi̍t-kóa kiâⁿ-chhiⁿ-hē-thóng ē khah ún-tēng.
Tán lí sńg chit-ê Chhiau-kip-kiâⁿ-chhiⁿ Sio-lòng ê iû-hì kúi-ā pái liáu-āu, lí khó-lêng ē khai-sí giâu-gî.
Kàu-sî lí èng-kai ū lí-iû siong-sìn kóng, lán ê Thài-iông-hē tī kiâⁿ-chhiⁿ-hē-thóng hêng-sêng ê kòe-têng, èng-kai sī ū kúi-ā lia̍p kiâⁿ-chhiⁿ phàng-kìⁿ khì ah.

## [KIP] Iû-hì: Tshiau-kip-kiânn-tshinn Sio-lòng
M̄-tsai lí kám ū-huat-tōo tsè-tsō tsi̍t-ê ē-tàng ua̍h 1000 nî ê kiânn-tshinn hē-thóng?
Lí ē-tàng sńg tsit-ê iû-hì "Tshiau-kip Kiânn-tshinn Sio-lòng", khuànn ē-tàng iah-sī bē-tàng.
Lí ài sinn-tshut 10 lia̍p kiânn-tshinn, tiàm tiong-ng hîng-tshinn hū-kīn tiám--lo̍h-khì to̍h ēf sinn tsi̍t-lia̍p tshut-lâi.
Tò-pîng ê tshài-tuann ē-tàng hōo lí tsiàu kiânn-tshinn ê tsit-liōng lâi kíng kiânn-tshinn ê hîng-thài.
Uì tsit-liōng khah sè kàu khah tuā sī: Tē-kiû, Tshiau-kip Tē-kiû, Ping-kū-kiânn-tshinn, Kū-kiânn-tshinn, Tsang-é-kiânn-tshinn, kah É-hîng-tshinn.
Ta̍k-lia̍p kiânn-tshinn m̄-nā khì hōo kiânn-tshinn-hē-thóng lāi-té, tshiūnn Thài-iông tsit-khuán hîng-tshinn ê ín-li̍k pa̍k-tiâu--ê, mā khì hōo kî-tha kiânn-tshinn ê ín-li̍k pa̍k-tiâu--ê.
Sńg lú kú lí ê hun-sòo ē lú kuân, jî-tshiánn lí khǹg ê kiânn-tshinn nā-sī lú ba̍t, iah-sī khǹg khah tsuē lia̍p tī sìnn-miā sù-sī-khu lāi-té, lí mā ē the̍h-tio̍h tsióng-lē hun-sòo.
Lí nā-sī ū-huat-tōo sńg kàu 1000 nî, iah-sī kiânn-tshinn khì hōo ín-li̍k kā tàn--tshut-khì, tsit-ê iû-hì to̍h ē kiat-sok ah.
Tsuè-kīn tsit kuí tang, ū tsiok tsuē hē-guā-kiânn-tshinn-hē-thóng khì hōo kho-ha̍k-ka tshuē-tio̍h.
Tsit-ê Tshiau-kip-kiânn-tshinn Sio-lòng ê tián-sī hōo lán khuànn kóng, ū tsi̍t-kuá kiânn-tshinn-hē-thóng ē khah ún-tīng.
Tán lí sńg tsit-ê Tshiau-kip-kiânn-tshinn Sio-lòng ê iû-hì kuí-ā pái liáu-āu, lí khó-lîng ē khai-sí giâu-gî.
Kàu-sî lí ìng-kai ū lí-iû siong-sìn kóng, lán ê Thài-iông-hē tī kiânn-tshinn-hē-thóng hîng-sîng ê kuè-tîng, ìng-kai sī ū kuí-ā lia̍p kiânn-tshinn phàng-kìnn khì ah.

## [English] Game: Super Planet Crash
Can you create a planetary system that lasts for 1000 years?
[Super Planet Crash][Super Planet Crash], the featured game, allows you to try.
To create up to ten [planets][planets], just click anywhere near the central star.
Planet types can be selected on the left in order of increasing mass: [Earth][Earth], [Super-Earth][Super-Earth], [Ice giant][Ice giant], [Giant planet][Giant planet], [Brown dwarf][Brown dwarf], or [Dwarf star][Dwarf star].
Each planet is gravitationally attracted not only to the central Sun-like star, but to other planets.
Points are awarded, with [bonus factors][bonus factors] applied for increasingly crowded and [habitable systems][habitable systems].
The game ends after 1000 years or when a planet is gravitationally expelled.
[Many exoplanetary systems][Many exoplanetary systems] are being discovered in recent years, and [Super Planet Crash][Super Planet Crash 1] demonstrates why some remain stable.
As you might suspect after playing [Super Planet Crash][Super Planet Crash 2] a few times, there is reason to believe that our own [Solar System][Solar System] has [lost planets][lost planets] during its formation.

## 詞彙學習（漢羅/POJ/KIP/華語/English）
- 【超級行星】chhiau-kip-kiâⁿ-chhiⁿ/tshiau-kip-kiânn-tshinn/超級行星/Super planet
- 【行星系統】kiâⁿ-chhiⁿ-hē-thóng/kiânn-tshinn-hē-thóng/行星系統/planetary system
- 【系外行星】hē-gōa-kiâⁿ-chhiⁿ/hē-guā-kiânn-tshinn/系外行星/exoplanet
- 【系外行星系統】hē-gōa-kiâⁿ-chhiⁿ-hē-thóng/hē-guā-kiânn-tshinn-hē-thóng/系外行星系統/exoplanetary system
- 【超級地球】Chhiau-kip Tē-kiû/Tshiau-kip Tē-kiû/超級地球/Super-Earth
- 【冰巨行星】Peng-kū kiâⁿ-chhiⁿ/Ping-kū kiânn-tshinn/冰巨行星/Ice giant
- 【巨行星】Kū kiâⁿ-chhiⁿ/Kū kiânn-tshinn/巨行星/Giant planet
- 【棕矮行星】chang-é-kiâⁿ-chhiⁿ/tsang-é-kiânn-tshinn/棕矮行星/Brown dwarf
- 【矮恆星】é-hêng-chhiⁿ/é-hîng-tshinn/矮恆星/Dwarf star
- 【矮星】é-chhiⁿ/é-tshinn/矮星/Dwarf star
- 【性命四序區】sìⁿ-miā sù-sī-khu/sìnn-miā sù-sī-khu/適居帶/habitable zone


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Super Planet Crash]:https://stefanom.org/spc/
[planets]:https://solarsystem.nasa.gov/resources/313/what-is-a-planet/
[Earth]:https://apod.nasa.gov/apod/ap100713.html
[Super-Earth]:http://en.wikipedia.org/wiki/Super-Earth
[Ice giant]:http://en.wikipedia.org/wiki/Ice_giant
[Giant planet]:https://exoplanets.nasa.gov/what-is-an-exoplanet/planet-types/gas-giant/
[Brown dwarf]:http://starchild.gsfc.nasa.gov/docs/StarChild/questions/question62.html
[Dwarf star]:https://www.universetoday.com/138338/wheres-line-massive-planet-brown-dwarf-star/
[bonus factors]:https://pictures-of-cats.org/wp-content/uploads/2020/07/happy-cat_edited.jpg
[habitable systems]:https://seec.gsfc.nasa.gov/what_makes_a_planet_habitable.html
[Many exoplanetary systems]:https://apod.nasa.gov/apod/ap190710.html
[Super Planet Crash 1]:https://news.ycombinator.com/item?id=7591094
[Super Planet Crash 2]:http://www.space.com/25402-super-planet-crash-video-game.html
[Solar System]:https://solarsystem.nasa.gov/solar-system/our-solar-system/overview/
[lost planets]:http://www.newscientist.com/article/dn20952-missing-planet-explains-solar-systems-structure.html

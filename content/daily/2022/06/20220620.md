---
title: 火星面頂 ê 手指頭仔岩石
date: 2022-06-20
publishdate: 2022-06-20T11:45:00+0800
tags: [火星, 好奇號, 探測車, 集合體, 巫毒石林, 礦物, 侵蝕, 隕石坑]
hero: https://apod.nasa.gov/apod/fap/image/2206/MarsFingers_Curiosity_960.jpg
summary: 彼咧！佇中央倚正爿彼咧，是啥物？ 最近這个新發現，是一个手指頭仔形 ê 岩石。
categories: [podcast]
vocals: [阿錕]
---

{{% apod %}}

- 原始文章：[Rock Fingers on Mars](https://apod.nasa.gov/apod/ap220620.html)
- 影像來源：[NASA](https://www.nasa.gov/), [JPL-Caltech](https://www.jpl.nasa.gov/), [MSSS](https://www.msss.com/)
- 探索宇宙：[APOD 亂數產生器](http://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl5o4oraw0271010j16vgdi5q" >}}

## [漢羅] 火星面頂 ê 手指頭仔岩石
彼个！踮中央較倚正爿彼个，是啥物？
火星表面一直有一寡新 ê [趣味代][surprises] 出現。
最近這个新發現，是一个手指頭仔形 ê 岩石。
這張相片是 [火星][Mars] ê [好奇號機器人探測車][robotic Curiosity rover] 佇頂個月 [翕--ê][imaged]，內底有直直徛咧 ê 細塊岩石。
雖罔講這个寸尺 kah 外形有成細隻 [蛇][snake]，毋閣若是講著 in ê 起源，這馬較 hŏng 接受 ê 解說是講，是水 流過岩石閬縫 ê 時陣，留落來 ê 細塊礦物 ê 集合體。
是當初時，有一寡 [較實密 ê 礦物][these relatively dense minerals] kā 岩石閬縫窒予密，等邊仔 ê 岩石去予侵蝕了了 [了後][left behind t]，就賰這寡集合體矣。
地球面頂 kah 這有類似起源 ê [岩石][rock outcrops]，就是有名 ê [巫毒石林][hoodoos]。
NASA ê [好奇號探測車][Curiosity Rover]，這馬繼續踮火星 ê [Gale 隕石坑][Gale Crater] 內底揣古早時代  水 ê 線索。
伊嘛紀錄火星 ê 地質資料，因為這 tùi [未來人類欲探索][future human exploration] 火星，是足重要 ê 資訊。


## [POJ] Hóe-chhiⁿ bīn-téng ê Chhiú-chéng-thâu-á Giâm-chio̍h
Hit-ê! Tiàm tiong-ng khah óa chiàⁿ-pêng hit-ê, sī siáⁿ-mih?
Hóe-chhiⁿ piáu-bīn it-ti̍t ū chi̍t-kóa sin ê chhù-bī-tāi chhut-hiān.
Chòe-kīn chit-ê sin hoat-hiān, sī chi̍t-ê chhiú-chéng-thâu-á hêng ê giâm-chio̍h.
Chit-tiuⁿ siòng-phìⁿ sī Hóe-chhiⁿ ê Hòⁿ-kî-hō ke-khì-lâng thàm-chhek-chhia tī téng kò goe̍h hip--ê, lāi-té ū ti̍t-ti̍t khiā--leh ê sè-tè giâm-chio̍h.
Sui-bóng kóng chit-ê chhùn-chhioh kah gōa-hêng ū sêng sè-chiah chôa, m̄-koh nā-sī kóng-tio̍h in ê khí-goân, chit-má khah hŏng chiap-siu ê kái-soeh sī kóng, sī chúi lâu-kòe giâm-chio̍h làng-phāng ê sî-chūn, lâu--lo̍h-lâi ê sè-tè khòng-bu̍t ê chi̍p-ha̍p-thé.
Sī tong-chhoe-sî, ū chi̍t-kóa khah cha̍t-ba̍t ê khòng-bu̍t kā giâm-chio̍h làng-phāng that hō͘ ba̍t, tàn piⁿ-á ê giâm-chio̍h khì hō͘ chhim-sit liáu-liáu liáu-āu, to̍h chhun chit-kóa chi̍p-ha̍p-thé ah.
Tē-kiû bīn-téng kah che ū lūi-sū khí-goân ê giâm-chio̍h, to̍h sī ū-miâ ê Bû-to̍k-chio̍h-nâ.
NASA ê Hòⁿ-kî-hō thàm-chhek-chhia, chit-má kè-sio̍k tiàm Hóe-chhiⁿ ê Gale ún-se̍k-kheⁿ lāi-té chhōe kó͘-chá sî-tāi chúi ê sòaⁿ-soh.
I mā kì-lo̍k Hóe-chhiⁿ ê tē-chit chu-liāu, in-ūi che tùi bī-lâi jîn-lūi beh thàm-soh Hóe-chhiⁿ, sī chiok tiōng-iàu ê chū-sìn.


## [KIP] Hué-tshinn bīn-tíng ê Tshiú-tsíng-thâu-á Giâm-tsio̍h
Hit-ê! Tiàm tiong-ng khah uá tsiànn-pîng hit-ê, sī siánn-mih?
Hué-tshinn piáu-bīn it-ti̍t ū tsi̍t-kuá sin ê tshù-bī-tāi tshut-hiān.
Tsuè-kīn tsit-ê sin huat-hiān, sī tsi̍t-ê tshiú-tsíng-thâu-á hîng ê giâm-tsio̍h.
Tsit-tiunn siòng-phìnn sī Hué-tshinn ê Hònn-kî-hō ke-khì-lâng thàm-tshik-tshia tī tíng kò gue̍h hip--ê, lāi-té ū ti̍t-ti̍t khiā--leh ê sè-tè giâm-tsio̍h.
Sui-bóng kóng tsit-ê tshùn-tshioh kah guā-hîng ū sîng sè-tsiah tsuâ, m̄-koh nā-sī kóng-tio̍h in ê khí-guân, tsit-má khah hŏng tsiap-siu ê kái-sueh sī kóng, sī tsuí lâu-kuè giâm-tsio̍h làng-phāng ê sî-tsūn, lâu--lo̍h-lâi ê sè-tè khòng-bu̍t ê tsi̍p-ha̍p-thé.
Sī tong-tshue-sî, ū tsi̍t-kuá khah tsa̍t-ba̍t ê khòng-bu̍t kā giâm-tsio̍h làng-phāng that hōo ba̍t, tàn pinn-á ê giâm-tsio̍h khì hōo tshim-sit liáu-liáu liáu-āu, to̍h tshun tsit-kuá tsi̍p-ha̍p-thé ah.
Tē-kiû bīn-tíng kah tse ū luī-sū khí-guân ê giâm-tsio̍h, to̍h sī ū-miâ ê Bû-to̍k-tsio̍h-nâ.
NASA ê Hònn-kî-hō thàm-tshik-tshia, tsit-má kè-sio̍k tiàm Hué-tshinn ê Gale ún-si̍k-khenn lāi-té tshuē kóo-tsá sî-tāi tsuí ê suànn-soh.
I mā kì-lo̍k Hué-tshinn ê tē-tsit tsu-liāu, in-uī tse tuì bī-lâi jîn-luī beh thàm-soh Hué-tshinn, sī tsiok tiōng-iàu ê tsū-sìn.

## [English] Rock Fingers on Mars
There, just right of center, what is that?
The surface of Mars keeps revealing new [surprises][surprises] with the recent discovery of finger-like rock spires.
The small nearly-vertical rock outcrops were [imaged][imaged] last month by the [robotic Curiosity rover][robotic Curiosity rover] on [Mars][Mars].
Although similar in size and shape to small [snake][snake]s, the leading explanation for their origin is as conglomerations of small minerals left by water flowing through rock crevices.
After [these relatively dense minerals][these relatively dense minerals] filled the crevices, they were [left behind][left behind e] when the surrounding rock eroded away.
Famous [rock outcrops][rock outcrops] on Earth with a similar origin are called [hoodoos][hoodoos].
NASA's [Curiosity Rover][Curiosity Rover] continues to search for new signs of ancient water in [Gale Crater][Gale Crater] on Mars, while also providing a geologic background important for [future human exploration][future human exploration].

## 詞彙學習

|漢羅|POJ|KIP|華語|English|
|-|-|-|-|-|
|火星|hóe-chhiⁿ|hué-tshinn|火星|Mars|
|好奇號|Hòⁿ-kî-hō|Hònn-kî-hō|好奇號|Curiosity|
|探測車|thàm-chhek-chhia|thàm-tshek-tshia|探測車|rover|
|礦物|khòng-bu̍t|khòng-bu̍t|礦物|minerals|
|集合體|chi̍p-ha̍p-thé|tsi̍p-ha̍p-thé|集合體|conglomerations|
|巫毒石林|bû-to̍k-chio̍h-nâ|bû-to̍k-tsio̍h-nâ|巫毒石林|hoodoos|
|侵蝕|chhim-sit|tshim-sit|侵蝕|erode|
|隕石坑|ún-se̍k-kheⁿ|ún-si̍k-khenn|隕石坑|crater|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[surprises]:https://ptzgovorit.ru/sites/default/files/styles/700x400/public/original_nodes/udivlenie_8.jpg
[imaged]:https://photojournal.jpl.nasa.gov/catalog/PIA25362
[robotic Curiosity rover]:https://mars.nasa.gov/msl/spacecraft/rover/summary/
[Mars]:https://solarsystem.nasa.gov/planets/mars/in-depth/
[snake]:https://media1.dallasobserver.com/dal/imager/u/magnum/13398389/anil-sharma-f27znidt1l0-unsplash.jpg
[these relatively dense minerals]:https://earthsky.org/space/curiosity-rover-gale-crater-mars-rock-spikes/
[left behind e]:https://apod.nasa.gov/apod/ap220309.html
[left behind t]:https://apod.tw/daily/20220309/
[rock outcrops]:https://apod.nasa.gov/apod/ap080703.html
[hoodoos]:https://en.wikipedia.org/wiki/Hoodoo_(geology)
[Curiosity Rover]:https://mars.nasa.gov/msl/mission/science/goals/
[Gale Crater]:https://www.jpl.nasa.gov/videos/a-guide-to-gale-crater
[future human exploration]:https://blogs.nasa.gov/bridenstine/2020/07/20/human-exploration-of-mars-is-on-the-horizon/

---
title: 花月面頂 ê 寶石
date: 2022-05-18
publishdate: 2022-05-18T11:45:00+0800
tags: [本影, 絹雲, 月圓, 花月, 月全食, Atacama 沙漠, 月眉, 月盤, 近地點, 長株圓軌道, 血月, 速翕, 散射]
hero: https://apod.nasa.gov/apod/image/2205/DiamondMoonWSMALL1024.jpg
summary: 禮拜去拄著五月 ê 月圓，又閣叫做花月。這工有月全食，就是規粒月娘趨 tùi 地球烏影內產生 ê 現象。
---

{{% apod %}}

- 原始文章：[A Jewel on the Flower Moon](https://apod.nasa.gov/apod/ap220518.html)
- 影像來源 kah [版權][copyright]：[Tomas Slovinsky](https://slovinsky.art/#about)
- 台文翻譯：[An-Li Tsai][An-Li Tsai] ([NCU][NCU])

## [漢羅] 花月面頂 ê 寶石
禮拜去拄著五月 ê 月圓，又閣叫做 [花月][Full Flower Moon]。
這工有 [月全食][total lunar eclipse]，就是規粒月娘趨 tùi 地球烏影內產生 ê 現象。
因為天頂 ê 雲有較濟，一寡觀星者足煩惱--ê。
毋閣這張 tī 智利 Atacama 沙漠 ê 望遠鏡速翕，猶是有翕著足精彩 ê 天景畫面。
Tī 月全食拄開始彼陣，天頂有薄薄懸懸 ê 絹雲。
月娘去予完全閘去進前，日光照出 ê 月眉形，就親像是一粒霧霧 ê 寶石 tī 月盤面頂發光。
這擺 ê 月圓拄仔好是月球行到近地點，就是月球 tī [長株圓軌道][its elliptical orbit] 行到離咱上倚彼位。
伊 ùi 地球 [本影區][dark umbral shadow] ê 中心附近行過，所以這擺 ê 月全食有 90 分鐘遐爾久。
雖罔講行到本影區 ê 月球照袂著光，毋閣猶是有日光會迵過大氣層，散射到月球頂。
結果就予月娘看起來較紅，「[血月][Blood Moon t]」這个偏名就是按呢衝起來--ê。


## [POJ] Hoe-goe̍h bīn-téng ê Pó-chio̍h
Lé-pài khì tú-tio̍h gō͘ goe̍h ê goe̍h-îⁿ, iū-koh kiò-chò Hoe-goe̍h.
Chit kang ū goe̍h-choân-si̍t, tō-sī kui lia̍p goe̍h-niû chhu tùi Tē-kiû o͘-iáⁿ lāi sán-seng ê hiān-siōng.
In-ūi thiⁿ-téng ê hûn ū khah chōe, chi̍t-kóa koan-seng-chiá chiok hoân-ló--ê.
M̄-koh chit tiuⁿ tī Tì-lī Atacama soa-bo̍k ê bōng-oán-kiàⁿ sok-hip, iáu-sī ū hip tio̍h chiok cheng-chhái ê thian-kéng ōe-bīn.
Tī goe̍h-choân-si̍t tú khai-sí hit-chūn, thiⁿ-téng ū po̍h-po̍h koân-koân ê kìn-hûn.
Goe̍h-niû khì hō͘ oân-choân cha̍h khì chìn-chêng, ji̍t-kng chiò chhut ê goe̍h-bâi hêng, tō chhin-chhiūⁿ sī chit lia̍p bū-bū ê pó-chio̍h tī goe̍h-pôaⁿ bīn-téng hoat-kng.
Chit pái ê goe̍h-îⁿ tú-á-hó sī Goe̍h-kiû kiâⁿ kàu kīn-tē-tiám, tō-sī Goe̍h-kiû tī tn̂g-tu-îⁿ kúi-tō kiâⁿ kàu lī lán siōng óa hit ūi.
I ùi Tē-kiû pún-iáⁿ-khu ê tiong-sim hū-kīn kiâⁿ kòe, só͘-í chit pái ê goe̍h-choân-si̍t ū 90 hun-cheng hiah-nī kú.
Sui-bóng kóng kiâⁿ kàu pún-iáⁿ-khu ê Goe̍h-kiû chiò bōe-tio̍h kng, m̄-koh iáu-sī ū ji̍t-kng ē thàng kòe tōa-khì-chân, sàn-siā kàu Goe̍h-kiû téng.
Kiat-kó tō hō͘ goe̍h-niû khòaⁿ--khí-lâi khah âng, "Hoeh-goe̍h" chit ê phian-miâ tō-sī án-ni chhèng--khí-lâi--ê.


## [KIP] Hue-gue̍h bīn-tíng ê Pó-tsio̍h
Lé-pài khì tú-tio̍h gōo gue̍h ê gue̍h-înn, iū-koh kiò-tsò Hue-gue̍h.
Tsit kang ū gue̍h-tsuân-si̍t, tō-sī kui lia̍p gue̍h-niû tshu tuì Tē-kiû oo-iánn lāi sán-sing ê hiān-siōng.
In-uī thinn-tíng ê hûn ū khah tsuē, tsi̍t-kuá kuan-sing-tsiá tsiok huân-ló--ê.
M̄-koh tsit tiunn tī Tì-lī Atacama sua-bo̍k ê bōng-uán-kiànn sok-hip, iáu-sī ū hip tio̍h tsiok tsing-tshái ê thian-kíng uē-bīn.
Tī gue̍h-tsuân-si̍t tú khai-sí hit-tsūn, thinn-tíng ū po̍h-po̍h kuân-kuân ê kìn-hûn.
Gue̍h-niû khì hōo uân-tsuân tsa̍h khì tsìn-tsîng, ji̍t-kng tsiò tshut ê gue̍h-bâi hîng, tō tshin-tshiūnn sī tsit lia̍p bū-bū ê pó-tsio̍h tī gue̍h-puânn bīn-tíng huat-kng.
Tsit pái ê gue̍h-înn tú-á-hó sī Gue̍h-kiû kiânn kàu kīn-tē-tiám, tō-sī Gue̍h-kiû tī tn̂g-tu-înn kuí-tō kiânn kàu lī lán siōng uá hit uī.
I uì Tē-kiû pún-iánn-khu ê tiong-sim hū-kīn kiânn kuè, sóo-í tsit pái ê gue̍h-tsuân-si̍t ū 90 hun-tsing hiah-nī kú.
Sui-bóng kóng kiânn kàu pún-iánn-khu ê Gue̍h-kiû tsiò buē-tio̍h kng, m̄-koh iáu-sī ū ji̍t-kng ē thàng kuè tuā-khì-tsân, sàn-siā kàu Gue̍h-kiû tíng.
Kiat-kó tō hōo gue̍h-niû khuànn--khí-lâi khah âng, "Hueh-gue̍h" tsit ê phian-miâ tō-sī án-ni tshìng--khí-lâi--ê.

## [English] A Jewel on the Flower Moon
Cloudy skies plagued some sky watchers on Sunday as May's [Full Flower Moon][Full Flower Moon] slipped through Earth's shadow in a [total lunar eclipse][total lunar eclipse].
In skies above Chile's Atacama desert this telephoto snapshot still captured an awesome spectacle though.
Seen through thin high cirrus clouds just before totality began, a last sliver of sunlit crescent glistens like a hazy jewel atop the mostly shadowed lunar disk.
This full moon was near perigee, the closest point in [its elliptical orbit][its elliptical orbit].
It passed near the center of Earth's [dark umbral shadow][dark umbral shadow] during the 90 minute long total eclipse phase.
Faintly suffused with sunlight scattered by the atmosphere, the umbral shadow itself gave the eclipsed moon a reddened appearance and the very dramatic popular moniker of a [Blood Moon][Blood Moon e].

## 詞彙學習（漢羅/POJ/KIP/華語/English）
- 【花月】Hoe-goe̍h/Hue-gue̍h/花月/the Flower Moon
- 【禮拜】lé-pài/lé-pài/禮拜天/Sunday
- 【月圓】goe̍h-îⁿ/gue̍h-înn/滿月/full moon
- 【月全食】goe̍h-choân-si̍t/gue̍h-tsuân-si̍t/月全食/total lunar eclipse
- 【月眉】goe̍h-bâi/gue̍h-bâi/眉月/crescent
- 【長株圓軌道】tn̂g-tu-îⁿ kúi-tō/tn̂g-tu-înn kuí-tō/橢圓形軌道/elliptical orbit
- 【智利】Tì-lī/Tì-lī/智利/Chile
- 【Atacama 沙漠】Atacama soa-bo̍k/Atacama sua-bo̍k/阿塔卡馬沙漠/Atacama desert
- 【速翕】sok-hip/sok-hip/快照/snapshot
- 【絹雲】kìn-hûn/kìn-hûn/卷雲/cirrus clouds
- 【月盤】goe̍h-pôaⁿ/gue̍h-puânn/月盤/lunar disk
- 【本影】pún-iáⁿ/pún-iánn/本影/umbral shadow
- 【近地點】kīn-tē-tiám/kīn-tē-tiám/近地點/perigee
- 【散射】sàn-siā/sàn-siā/散射/scatter
- 【血月】Hoeh-goe̍h/Hueh-gue̍h/血月/Blood Moon


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Full Flower Moon]:https://earthsky.org/moon-phases/may-full-moon/
[total lunar eclipse]:https://moon.nasa.gov/news/172/what-you-need-to-know-about-the-lunar-eclipse/
[its elliptical orbit]:https://solarsystem.nasa.gov/moons/earths-moon/overview/
[dark umbral shadow]:https://apod.nasa.gov/apod/ap190126.html
[Blood Moon e]:https://apod.nasa.gov/apod/ap210604.html
[Blood Moon t]:https://apod.tw/daily/20210604/

---
title: 第一幅視界尺度 ê 烏洞影像
date: 2022-05-01
publishdate: 2022-05-01T11:45:00+0800
tags: [視界尺度, 烏洞, 電波望遠鏡, 事件視界, M87, 解析度, 重力透鏡效應, 自旋, 事件視界望遠鏡, EHT, 偏極光]
hero: https://apod.nasa.gov/apod/fap/image/2205/M87bh_EHT_960.jpg
summary: 烏洞看起來是生做啥款？為著欲揣著這个答案，地球各地 ê 電波望遠鏡做伙合作，互相協調時間來觀測烏洞。
---

{{% apod %}}

- 原始文章：[First Horizon-Scale Image of a Black Hole](https://apod.nasa.gov/apod/ap220501.html)
- 影像來源：[Event Horizon Telescope](https://eventhorizontelescope.org/) [Collaboration](https://eventhorizontelescope.org/organization)
- 這禮拜是：[烏洞週](https://svs.gsfc.nasa.gov/Gallery/BlackHoleWeek.html)
- EHT 新結果 ê 發佈時間：[後禮拜四](https://www.nsf.gov/news/news_summ.jsp?cntn_id=305028)
- 台文翻譯：[An-Li Tsai][An-Li Tsai] ([NCU][NCU])

## [漢羅] 第一幅視界尺度 ê 烏洞影像
烏洞看起來是生做啥款？
為著欲揣著這个答案，[地球各地][around the Earth] ê [電波望遠鏡][radio telescopes] 做伙合作，互相協調時間來觀測烏洞。
咱觀測 ê 這粒 [烏洞][black holes]，是目前咱知影 tī 天頂 有上大 [事件視界][event horizon 1] ê 烏洞。
若是孤一粒烏洞，就是干焦 [烏-mih-mà][black] 爾爾。
毋閣伊是一个引力怪獸，邊仔有發光氣體踅伊咧行。
歷史上頭一張 [解析成功][resolved] ê 烏洞影像，是 [M87 星系][galaxy M87 t] 中心 [烏洞][black hole 1] 邊仔 ê 區域。
觀測 ê 解析度比烏洞 ê 事件視界 較細，按呢咱拄仔好會當看著烏洞 ê [事件視界][event horizon 2]。
[相片][Pictured] 中央烏烏彼區，毋是事件視界。
伊是 [烏洞 ê 烏影][black hole's shadow]，是中央區 ê 發射氣體去予中央烏洞 ê 重力食去矣。
烏洞烏影 ê 寸尺 kah 外形，是 [事件視界邊仔][near the event horizon] ê 發光氣體、強力 [重力透鏡效應造成 ê 屈折][gravitational lensing deflections]、kah 烏洞自旋，做伙決定 ê。
[事件視界望遠鏡][Event Horizon Telescope] (EHT) 共 [烏洞烏影][this black hole's shadow] 解析了後，就有法度證明 [Einstein 進前講過 ê 重力理論][Einstein's gravity]：就算是 tī [極端區域][extreme regions]，重力猶是有咧作用。
而且這擺 ê 觀測嘛予咱 [清楚 ê 證據][clear evidence]，講 [M87][M87] ê 中心有一粒自旋烏洞，伊 ê 質量有 60 億 ê 太陽質量遐爾大。
這張影像是 tī 2019 年 ê 時陣發表 ê，[EHT][EHT] 這馬有 [愈來愈濟望遠鏡][more telescopes] 加入，嘛觀測 [愈來愈濟烏洞][more black holes t]。
EHT 毋若會追蹤烏洞 ê [偏振光][polarized light t]，[這馬嘛開始觀測][is working to observe] 咱 [銀河系][Milky Way Galaxy] [中心][the center] [烏洞][black hole 2] kah 伊附近 ê 區域矣。


## [POJ] Tē it pak Sī-kài chhioh-tō͘ ê O͘-tōng iáⁿ-siōng
O͘-tōng khòaⁿ--khí-lâi sī siⁿ-chò siáⁿ-khoán?
Ùi tio̍h beh chhōe tio̍h chit ê tap-àn, Tē-kiû kok-tē ê tiān-pho bōng-oán-kiàⁿ chò-hóe ha̍p-chok, hō͘-siong hia̍p-tiau koan-chhek sî-kan lâi koan-chhek o͘-tōng.
Lán koan-chhek ê chit lia̍p o͘-tōng, sī bo̍k-chêng lán chai-iáⁿ tī thiⁿ-téng ū siōng tōa sū-kiāⁿ-sī-kài ê o͘-tōng.
Nā-sī ko͘ chi̍t lia̍p o͘-tōng, tō-sī kan-na o͘-mih-mà niā-niā.
M̄-koh i sī chi̍t-ê ín-le̍k koài-siù, piⁿ-á ū hoat-kng khì-thé se̍h i leh kiâⁿ.
Le̍k-sú siōng thâu chi̍t tiuⁿ kái-sek sêng-kong ê o͘-tōng iáⁿ-siōng, sī M87 seng-hē tiong-sim o͘-tōng 邊仔 ê khu-he̍k.
Koan-chhek ê kái-sek-tō͘ pí o͘-tōng ê sū-kiāⁿ-sī-kài khah sè, án-ne lán tú-á-hó ē-tàng khòaⁿ tio̍h o͘-tōng ê sū-kiāⁿ-sī-kài.
Siòng-phìⁿ tiong-ng o͘-o͘ hit khu, m̄-sī sū-kiāⁿ-sī-kài.
I sī o͘-tōng ê o͘-iáⁿ, sī tiong-iong-khu ê hoat-siā khì-thé khì hō͘ tiong-iong o͘-tōng ê tiōng-le̍k chia̍h--khì ah.
O͘-tōng o͘-iáⁿ ê chhùn-chhioh kah gōa-hêng, sī sū-kiāⁿ-sī-kài piⁿ-á ê hoat-kng khì-thé, kiông-le̍k tiōng-le̍k thàu-kiàⁿ hāu-èng chō-sêng ê khut-chiat, kah o͘-tōng chū-soân, chò-hóe koat-tēng ê.
Sū-kiāⁿ-sī-kài Bōng-oán-kiàⁿ (EHT) kā o͘-tōng o͘-iáⁿ kái-sek liáu-āu, to̍h ū hoat-tō͘ chèng-bêng Einstein chìn-chêng kóng kòe ê tiōng-le̍k lí-lūn: To̍h sǹg sī tī ke̍k-toan khu-he̍k, tiōng-le̍k iáu-ū leh chok-iōng.
Jî-chhiáⁿ chit pái ê koan-chhek mā hō͘ lán chheng-chhó͘ ê chèng-kù, kóng M87 ê tiong-sim ū chi̍t lia̍p chū-soân o͘-tōng, i ê chit-liōng ū 60-ek ê thài-iông chit-liōng hiah-nī tōa.
Chit tiuⁿ iáⁿ-siōng sī tī 2019 nî ê sî-chūn hoat-pió ê, EHT chit-má ū lú lâi lú chōe bōng-oán-kiàⁿ ka-ji̍p, mā koan-chhek lú lâi lú chōe o͘-tōng.
EHT m̄-nā ē tui-chong ê phian-chìn-kng, chit-má mā khai-sí koan-chhek lán Gîn-hô-hē tiong-sim o͘-tōng kah i hū-kīn ê khu-he̍k ah.

## [KIP]  Tē it pak Sī-kài tshioh-tōo ê Oo-tōng iánn-siōng
Oo-tōng khuànn--khí-lâi sī sinn-tsò siánn-khuán?
Uì tio̍h beh tshuē tio̍h tsit ê tap-àn, Tē-kiû kok-tē ê tiān-pho bōng-uán-kiànn tsò-hué ha̍p-tsok, hōo-siong hia̍p-tiau kuan-tshik sî-kan lâi kuan-tshik oo-tōng.
Lán kuan-tshik ê tsit lia̍p oo-tōng, sī bo̍k-tsîng lán tsai-iánn tī thinn-tíng ū siōng tuā sū-kiānn-sī-kài ê oo-tōng.
Nā-sī koo tsi̍t lia̍p oo-tōng, tō-sī kan-na oo-mih-mà niā-niā.
M̄-koh i sī tsi̍t-ê ín-li̍k kuài-siù, pinn-á ū huat-kng khì-thé se̍h i leh kiânn.
Li̍k-sú siōng thâu tsi̍t tiunn kái-sik sîng-kong ê oo-tōng iánn-siōng, sī M87 sing-hē tiong-sim oo-tōng 邊仔 ê khu-hi̍k.
Kuan-tshik ê kái-sik-tōo pí oo-tōng ê sū-kiānn-sī-kài khah sè, án-ne lán tú-á-hó ē-tàng khuànn tio̍h oo-tōng ê sū-kiānn-sī-kài.
Siòng-phìnn tiong-ng oo-oo hit khu, m̄-sī sū-kiānn-sī-kài.
I sī oo-tōng ê oo-iánn, sī tiong-iong-khu ê huat-siā khì-thé khì hōo tiong-iong oo-tōng ê tiōng-li̍k tsia̍h--khì ah.
Oo-tōng oo-iánn ê tshùn-tshioh kah guā-hîng, sī sū-kiānn-sī-kài pinn-á ê huat-kng khì-thé, kiông-li̍k tiōng-li̍k thàu-kiànn hāu-ìng tsō-sîng ê khut-tsiat, kah oo-tōng tsū-suân, tsò-hué kuat-tīng ê.
Sū-kiānn-sī-kài Bōng-uán-kiànn (EHT) kā oo-tōng oo-iánn kái-sik liáu-āu, to̍h ū huat-tōo tsìng-bîng Einstein tsìn-tsîng kóng kuè ê tiōng-li̍k lí-lūn: To̍h sǹg sī tī ki̍k-tuan khu-hi̍k, tiōng-li̍k iáu-ū leh tsok-iōng.
Jî-tshiánn tsit pái ê kuan-tshik mā hōo lán tshing-tshóo ê tsìng-kù, kóng M87 ê tiong-sim ū tsi̍t lia̍p tsū-suân oo-tōng, i ê tsit-liōng ū 60-ik ê thài-iông tsit-liōng hiah-nī tuā.
Tsit tiunn iánn-siōng sī tī 2019 nî ê sî-tsūn huat-pió ê, EHT tsit-má ū lú lâi lú tsuē bōng-uán-kiànn ka-ji̍p, mā kuan-tshik lú lâi lú tsuē oo-tōng.
EHT m̄-nā ē tui-tsong ê phian-tsìn-kng, tsit-má mā khai-sí kuan-tshik lán Gîn-hô-hē tiong-sim oo-tōng kah i hū-kīn ê khu-hi̍k ah.


## [English] First Horizon-Scale Image of a Black Hole
What does a black hole look like?
To find out, [radio telescopes][radio telescopes] from [around the Earth][around the Earth] coordinated observations of [black holes][black holes] with the largest known [event horizon][event horizon 1]s on the sky.
Alone, black holes are just [black][black], but these monster attractors are known to be surrounded by glowing gas.
The first image was [resolved][resolved] the area around the [black hole][black hole 1] at the center of [galaxy M87][galaxy M87 e] on a scale below that expected for its [event horizon][event horizon 2].
[Pictured][Pictured], the dark central region is not the event horizon, but rather the [black hole's shadow][black hole's shadow] -- the central region of emitting gas darkened by the central black hole's gravity.
The size and shape of the shadow is determined by bright gas [near the event horizon][near the event horizon], by strong [gravitational lensing deflections][gravitational lensing deflections], and by the black hole's spin.
In resolving [this black hole's shadow][this black hole's shadow], the [Event Horizon Telescope][Event Horizon Telescope] (EHT) bolstered evidence that [Einstein's gravity][Einstein's gravity] works even in [extreme regions][extreme regions], and gave [clear evidence][clear evidence] that [M87][M87] has a central spinning black hole of about 6 billion solar masses.
Since releasing this featured image in 2019, the [EHT][EHT] has expanded to include [more telescopes][more telescopes], observe [more black holes][more black holes e], track [polarized light][polarized light e],and [is working to observe][is working to observe] the immediately vicinity of the [black hole][black hole 2] in [the center][the center] of our [Milky Way Galaxy][Milky Way Galaxy].


## 詞彙學習（漢羅/POJ/KIP/華語/English）
- 【視界尺度】sī-kài chhioh-tō͘/sī-kài tshioh-tōo/視界尺度/horizon-scale
- 【烏洞】o͘-tōng/oo-tōng/黑洞/black hole
- 【電波望遠鏡】tiān-pho bōng-oán-kiàⁿ/tiān-pho bōng-uán-kiànn/電波望遠鏡/radio telescope
- 【事件視界】sū-kiāⁿ-sī-kài/sū-kiānn-sī-kài/事件視界/event horizon
- 【M87 星系】M peh-cha̍p-chhit seng-hē/M peh-tsa̍p-tshit sing-hē/M87 星系/M87 galaxy
- 【解析度】kái-sek-tō͘/kái-sik-tōo/解析度/resolution
- 【重力透鏡效應】tiōng-le̍k thàu-kiàⁿ hāu-èng/tiōng-li̍k thàu-kiànn hāu-ìng/重力透鏡效應/gravitational lensing effect
- 【自旋】chū-soân/tsū-suân/自旋/spin
- 【事件視界望遠鏡】Sū-kiāⁿ-sī-kài Bōng-oán-kiàⁿ/Sū-kiānn-sī-kài Bōng-uán-kiànn/事件視界望遠鏡/Event Horizon Telescope (EHT)
- 【太陽質量】Thài-iông chit-liōng/Thài-iông tsit-liōng/太陽質量/solar mass
- 【偏振光】phian-chìn-kng/phian-tsìn-kng/偏振光/polarized light
- 【2019 年】jī-khòng-i̍t-kiú nî/jī-khòng-i̍t-kiú nî/2019 年/in 2019


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[radio telescopes]:https://en.wikipedia.org/wiki/Radio_telescope
[around the Earth]:https://eventhorizontelescope.org/files/eht/files/eht_globes_physicstoday_marrone_east.jpeg
[black holes]:https://science.nasa.gov/astrophysics/focus-areas/black-holes
[event horizon 1]:https://en.wikipedia.org/wiki/Event_horizon#Event_horizon_of_a_black_hole
[black]:https://youtu.be/JoLEIiza9Bc
[resolved]:https://www.eso.org/public/usa/outreach/first-picture-of-a-black-hole/blog/
[black hole 1]:https://beta.nsf.gov/blackholes
[galaxy M87 e]:https://apod.nasa.gov/apod/ap210415.html
[galaxy M87 t]:https://apod.tw/daily/20210415/
[event horizon 2]:https://www.forbes.com/sites/startswithabang/2019/04/10/black-holes-are-real-and-spectacular-and-so-are-their-event-horizons/
[Pictured]:https://iopscience.iop.org/journal/2041-8205/page/Focus_on_EHT
[black hole's shadow]:https://www.esa.int/gsp/ACT/projects/blackhole_shadows.html
[near the event horizon]:https://www.youtube.com/watch?v=t-O-Qdh7VvQ
[gravitational lensing deflections]:https://apod.nasa.gov/htmltest/rjn_bht.html
[this black hole's shadow]:https://iopscience.iop.org/article/10.3847/2041-8213/ab0ec7
[Event Horizon Telescope]:https://eventhorizontelescope.org/about
[Einstein's gravity]:https://en.wikipedia.org/wiki/General_relativity
[extreme regions]:https://youtu.be/bciCbN8lc08
[clear evidence]:https://previews.123rf.com/images/aleksandrrr/aleksandrrr1606/aleksandrrr160600010/60185350-gray-kitten-and-microscope.jpg
[M87]:http://chandra.si.edu/photo/2019/black_hole/
[EHT]:https://eventhorizontelescope.org/science
[more telescopes]:https://eventhorizontelescope.org/array
[more black holes e]:https://apod.nasa.gov/apod/ap210804.html
[more black holes t]:https://apod.tw/daily/20210804/
[polarized light e]:https://apod.nasa.gov/apod/ap210331.html
[polarized light t]:https://apod.tw/daily/20210331/
[is working to observe]:https://www.inverse.com/science/milky-way-black-hole-image-prediction
[black hole 2]:https://apod.nasa.gov/apod/ap011029.html
[the center]:https://apod.nasa.gov/apod/ap180729.html
[Milky Way Galaxy]:https://solarsystem.nasa.gov/resources/285/the-milky-way-galaxy/

---
title: 重力 ê 笑容
date: 2022-05-11
publishdate: 2022-05-11T11:45:00+0800
tags: [笑面貓星系群, 愛因斯坦, 廣義相對論, 重力透鏡, Chandra 太空望遠鏡, Hubble 太空望遠鏡, 暗物質, 重力質量, 長株圓星系, 大熊座, 星系群, 星系合併, Alice 夢遊仙境, 光弧]
hero: https://apod.nasa.gov/apod/fap/image/2205/cheshirecat_chandra_complg_1024.jpg
summary: 笑面貓星系群 ê 兩粒目睭，是兩个大長株圓星系。In 是這馬當咧合併 ê 兩个星系群內底，上光 ê 兩个星系。
categories: [podcast]
vocals: [阿錕]
---

{{% apod %}}

- 原始文章：[Gravity's Grin](https://apod.nasa.gov/apod/ap220511.html)
- 影像來源：X-ray - [NASA / CXC](http://chandra.harvard.edu/) / [J. Irwin et al.](http://arxiv.org/abs/1505.05501) ; Optical - [NASA/STScI](http://www.stsci.edu/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl4bh922e02u001zpgg9s2qe3" >}}

## [漢羅] 重力 ê 笑容
100 冬前，[愛因斯坦][Albert Einstein's] 發表 廣義相對論。
彼陣伊講，這个世界應該揣會著 重力透鏡 ê 現象。
這个遙遠星系 ê 奇怪外形，就是咧講這个現象。
這幅圖，是 ùi [Chandra 太空望遠鏡 ê X-光影像資料][seen through the looking glass] kah Hubble 太空望遠鏡 ê 可見光影像資料 來 ê。
伊有一个偏名，號做笑面貓星系群。
笑面貓就是 Alice 夢遊仙境內底彼隻，笑甲身軀無去，嘛猶看會著笑面 ê 貓仔。
星系群內底 ê 兩个大長株圓星系，去予幾若條光弧 kā 箍起來。
這寡光弧其實是背景遙遠星系 ê [可見光影像][The arcs are optical images]，受著前景星系群 重力質量分佈 ê 影響，kā 拗彎去矣。
重力質量，是 [暗物質][by dark matter] 決定 ê。
笑面貓 ê 兩粒目睭，就是彼兩个大長株圓星系。
In 是這馬當咧合併 ê 兩个星系群內底，上光 ê 兩个星系。
In ê 相對相碰速度，差不多是 一秒鐘走 1350 公里遐爾緊。
這會共氣體加溫到 幾若百萬度遐爾懸，產生 X-光，就是相片內底茄仔色 ê 部份。
你敢對星系群合併 [有興趣][Curiouser]？
這个笑面貓星系群離咱有 46 億光年遠，in 就 tī 大熊座內底 [咧笑][group grins]。


## [POJ] Tiōng-le̍k ê Chhiò-iông
100 tang chêng, Ài-in-su-thán hoat-pió kóng-gī siong-tùi-lūn.
Hit-chūn i kóng, chit ê sè-kài èng-kai chhōe ē-tio̍h tiōng-le̍k thàu-kiàⁿ ê hiān-siōng.
Chit ê iâu-oán seng-hē ê kî-koài gōa-hêng, to̍h sī leh kóng chit ê hiān-siōng.
Chit pak tô͘, sī ùi Chandra thài-khong-bōng-oán-kiàⁿ ê X-kng iáⁿ-siōng chu-liāu kah Hubble thài-khong-bōng-oán-kiàⁿ ê X-kng iáⁿ-siōng chu-liāu lâi ê.
I ū chi̍t ê phian-miâ, hō chò Chhiò-bīn-niau seng-hē-kûn.
Chhiò-bīn-niau to̍h sī Alice Bāng-iû-sian-kéng lāi-té hit chiah, chhiò kah sin-khu bô--khì, mā iáu khòaⁿ-ē-tio̍h chhiò-bīn ê niau-á.
Seng-hē-kûn lāi-té ê nn̄g ê tōa tn̂g-tu-îⁿ seng-hē, khì hō͘ kúi-ā tiâu kng-hô͘ kā kho͘--khí-lâi.
Chit kóa kng-hō͘ kî-si̍t sī pōe-kéng iâu-oán seng-hē ê khó-kiàn-kng iáⁿ-siōng, siū-tio̍h chiân-kéng seng-hē-kûn tiōng-le̍k chit-liōng hun-pò͘ ê éng-hióng, kā áu-oan khì--ah.
Tiōng-le̍k chit-liōng, sī àm-bu̍t-chit koat-tēng ê.
Chhiò-bīn-niau ê nn̄g lia̍p ba̍k-chiu, to̍h sī hit nn̄g ê tōa tn̂g-tu-îⁿ seng-hē.
In sī chit-má tng-leh ha̍p-pèng ê nn̄g ê seng-hē-kûn lāi-té, siōng kng ê nn̄g ê seng-hē.
In ê siong-tùi sio-pōng sok-tō͘, chha-put-to sī chi̍t bió-cheng cháu 1350 kong-lí hiah-nī kín.
Che ē kā khì-thé ka-ūn kàu kúi-ā pah-bān tō͘ hiah-nī koân, sán-seng X-kng, to̍h sī siòng-phìⁿ lāi-té kiô-á-sek ê pō͘-hūn.
Lí kám tùi seng-hē-kûn ha̍p-pèng ū hèng-chhù?
Chit ê Chhiò-bīn-niau seng-hē-kûn lî lán ū 46 ek kng-nî hn̄g, in to̍h tī Tāi-hîm-chō lāi-té leh chhiò.

## [KIP] Tiōng-li̍k ê Tshiò-iông
100 tang tsîng, Ài-in-su-thán huat-pió kóng-gī siong-tuì-lūn.
Hit-tsūn i kóng, tsit ê sè-kài ìng-kai tshuē ē-tio̍h tiōng-li̍k thàu-kiànn ê hiān-siōng.
Tsit ê iâu-uán sing-hē ê kî-kuài guā-hîng, to̍h sī leh kóng tsit ê hiān-siōng.
Tsit pak tôo, sī uì Chandra thài-khong-bōng-uán-kiànn ê X-kng iánn-siōng tsu-liāu kah Hubble thài-khong-bōng-uán-kiànn ê X-kng iánn-siōng tsu-liāu lâi ê.
I ū tsi̍t ê phian-miâ, hō tsò Tshiò-bīn-niau sing-hē-kûn.
Tshiò-bīn-niau to̍h sī Alice Bāng-iû-sian-kíng lāi-té hit tsiah, tshiò kah sin-khu bô--khì, mā iáu khuànn-ē-tio̍h tshiò-bīn ê niau-á.
Sing-hē-kûn lāi-té ê nn̄g ê tuā tn̂g-tu-înn sing-hē, khì hōo kuí-ā tiâu kng-hôo kā khoo--khí-lâi.
Tsit kuá kng-hōo kî-si̍t sī puē-kíng iâu-uán sing-hē ê khó-kiàn-kng iánn-siōng, siū-tio̍h tsiân-kíng sing-hē-kûn tiōng-li̍k tsit-liōng hun-pòo ê íng-hióng, kā áu-uan khì--ah.
Tiōng-li̍k tsit-liōng, sī àm-bu̍t-tsit kuat-tīng ê.
Tshiò-bīn-niau ê nn̄g lia̍p ba̍k-tsiu, to̍h sī hit nn̄g ê tuā tn̂g-tu-înn sing-hē.
In sī tsit-má tng-leh ha̍p-pìng ê nn̄g ê sing-hē-kûn lāi-té, siōng kng ê nn̄g ê sing-hē.
In ê siong-tuì sio-pōng sok-tōo, tsha-put-to sī tsi̍t bió-tsing tsáu 1350 kong-lí hiah-nī kín.
Tse ē kā khì-thé ka-ūn kàu kuí-ā pah-bān tōo hiah-nī kuân, sán-sing X-kng, to̍h sī siòng-phìnn lāi-té kiô-á-sik ê pōo-hūn.
Lí kám tuì sing-hē-kûn ha̍p-pìng ū hìng-tshù?
Tsit ê Tshiò-bīn-niau sing-hē-kûn lî lán ū 46 ik kng-nî hn̄g, in to̍h tī Tāi-hîm-tsō lāi-té leh tshiò.

## [English] Gravity's Grin
[Albert Einstein's][Albert Einstein's] general theory of relativity, published over 100 years ago, predicted the phenomenon of gravitational lensing.
And that's what gives these distant galaxies such a whimsical appearance, [seen through the looking glass][seen through the looking glass] of X-ray and optical image data from the Chandra and Hubble space telescopes.
Nicknamed the Cheshire Cat galaxy group, the group's two large elliptical galaxies are suggestively framed by arcs.
[The arcs are optical images][The arcs are optical images] of distant background galaxies lensed by the foreground group's total distribution of gravitational mass.
Of course, that gravitational mass is dominated [by dark matter][by dark matter].
The two large elliptical "eye" galaxies represent the brightest members of their own galaxy groups which are merging.
Their relative collisional speed of nearly 1,350 kilometers/second heats gas to millions of degrees producing the X-ray glow shown in purple hues.
[Curiouser][Curiouser] about galaxy group mergers?
The Cheshire Cat [group grins][group grins] in the constellation Ursa Major, some 4.6 billion light-years away.

## 詞彙學習

|漢羅|POJ|KIP|華語|English|
|-|-|-|-|-|
|愛因斯坦|Ài-in-su-thán|Ài-in-su-thán|愛因斯坦|Albert Einstein|
|廣義相對論|kóng-gī siong-tùi-lūn|kóng-gī siong-tùi-lūn|廣義相對論|general theory of relativity|
|重力透鏡|tiōng-le̍k thàu-kiàⁿ|tiōng-li̍k thàu-kiànn|重力透鏡|gravitational lensing|
|Chandra 太空望遠鏡|Chandra thài-khong-bōng-oán-kiàⁿ|Chandra thài-khong-bōng-uán-kiànn|錢卓拉太空望遠鏡|Chandra space telescope|
|Hubble 太空望遠鏡|Hubble thài-khong-bōng-oán-kiàⁿ|Hubble thài-khong-bōng-uán-kiànn|哈伯太空望遠鏡|Hubble space telescope|
|暗物質|àm-bu̍t-chit|àm-bu̍t-tsit|暗物質|dark matter|
|重力質量|tiōng-le̍k bu̍t-chit|tiōng-li̍k bu̍t-tsit|重力質量|gravitational mass|
|長株圓星系|tn̂g-tu-îⁿ seng-hē|tn̂g-tu-înn sing-hē|橢圓星系|elliptical galaxy|
|大熊座|Tāi-hîm-chō|Tāi-hîm-tsō|大熊座|Ursa Major|
|星系合併|seng-hē ha̍p-pèng|sing-hē ha̍p-pìng|星系合併|galaxies merger|
|光弧|kng-hô͘|kng-hôo|光弧|arc|
|笑面貓星系群|Chhiò-bīn-niau seng-kûn|Tshiò-bīn-niau sing-kûn|笑面貓星系群|the Cheshire Cat galaxy group|
|Alice 夢遊仙境|Alice Bāng-iû-sian-kéng|Alice Bāng-iû-sian-kíng|愛麗絲夢遊仙境|Alice in Wonderland|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[Albert Einstein's]:https://en.wikipedia.org/wiki/List_of_scientific_publications_by_Albert_Einstein
[seen through the looking glass]:http://chandra.harvard.edu/photo/2015/cheshirecat/
[The arcs are optical images]:https://apod.nasa.gov/apod/ap111221.html
[by dark matter]:https://www.lsst.org/science/dark-matter
[Curiouser]:http://arxiv.org/abs/1505.05501
[group grins]:http://www.gutenberg.org/files/11/11-h/11-h.htm

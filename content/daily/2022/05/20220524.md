---
title: 食月 kah 深空夜景
date: 2022-05-24
publishdate: 2022-05-24T11:45:00+0800
tags: [食月, 月全食, 月食, 銀河系, 蛇夫座 ρ, 中央帶, 流星]
hero: https://apod.nasa.gov/apod/fap/image/2205/RhoLunarEclipse_Dascalu_960_annotated.jpg
summary: 這个攝影計畫本底是按算欲翕美麗 ê 天景 kah 一位特別 ê 貴客。結果煞加翕著另外一位來賓，真正是有夠意外--ê 啦。
---

{{% apod %}}

- 原始文章：[A Deep Sky Behind an Eclipsed Moon](https://apod.nasa.gov/apod/ap220524.html)
- 影像來源 kah 版權：[Andrei Ionut Dascalu](https://www.instagram.com/andreidashi/)
- 投稿到 APOD：[2022 五月 ê 月全食](https://www.facebook.com/media/set/?set=a.4715932428510939&type=3)
- 台文翻譯：[An-Li Tsai][An-Li Tsai] ([NCU][NCU])

## [漢羅] 食月 kah 深空夜景
這个攝影計畫本底是按算欲翕美麗 ê 天景 kah 一位特別 ê 貴客。
結果煞加翕著另外一位來賓，真正是有夠意外--ê 啦！
相片上倒爿 ê 美麗背景，是 [咱銀河系][Milky Way galaxy] 中央帶 ê 一部份。
相片中央 ê [彩色雲][colorful clouds] 是 [蛇夫座 ρ][Rho Ophiuchi]。
這个特別 ê 貴客是正爿彼粒較暗、[反紅 ê 月娘][reddened Moon t]。
這是 tī 頂禮拜 [月全食][total lunar eclipse] 彼陣翕--ê。
翕相 ê 時間愛著，因為 [月娘][the Moon] tī 發生月食進前 kah 了後會傷光，按呢背景就會看無。
這个 [意外 ê 來賓][unexpected guest]，是行過相片中央彼粒 [足光 ê 流星][bright meteor]。
這張相片是 tī [西班牙][Spanish] [Canary 群島][Canary Islands] ê [La Palma 島][La Palma] 翕--ê。
這个 [一目𥍉就無--去 ê 流星][fleeting meteor t] 軌跡，是 10 張連紲深空影像內底 ê 其中一張 [翕著--ê][captured]。
而且這个 [月食影像][eclipsed Moon image]，是翕著流星了後，tī 仝一个所在，用仝一台 kha-mé-lah 隨翕--ê。
後一擺 ê [月全食][total lunar eclipse t]，按照預測，會 tī 11 月初 [出現][will occur]。


## [POJ] Si̍t-goe̍h kah Chhim-khong iā-kéng
Chit ê liap-iáⁿ kè-ōe pún-tē sī àn-sǹg beh hip bí-lē ê thian-kéng kah chi̍t ūi te̍k-pia̍t ê kùi-kheh.
Kiat-kó soah ke hip-tio̍h lēng-gōa chi̍t ūi lâi-pin, chin-chiàⁿ sī ū-kàu ì-gōa--ê la̍h!
Siòng-phìⁿ siōng tò-pêng ê bí-lē pōe-kéng, sī lán Gîn-hô-hē tiong-iong-tòa ê chi̍t pō͘-hūn.
Siòng-phìⁿ tiong-ng ê chhái-sek-hûn sī Siâ-hu-chō ρ.
Chit ê te̍k-pia̍t ê kùi-kheh sī chiàⁿ-pêng hit lia̍p khah àm, hoán-âng ê goe̍h-niû.
Che sī tī téng lé-pài goe̍h-choân-si̍t hit-chūn hip--ê.
Hip-siòng ê sî-kan ài tio̍h, in-ūi goe̍h-niû tī hoat-seng goe̍h-si̍t chìn-chêng kah liáu-āu ē siuⁿ kng, án-ni pōe-kéng tō ē khòaⁿ-bô.
Chit ê ì-gōa ê lâi-pin, sī kiâⁿ kòe siòng-phìⁿ tiong-ng hit lia̍p chiok kng ê liû-chhiⁿ.
Chit tiuⁿ siòng-phìⁿ sī tī Se-pan-gâ Canary kûn-tó ê La Palma tó hip--ê.
Chit ê chi̍t-ba̍k-nih tō bô--khì ê liû-chhiⁿ kúi-jiah, sī 10 tiuⁿ liân-sòa chhim-khong iáⁿ-siōng lāi-té ê kî-tiong chi̍t tiuⁿ hip tio̍h--ê.
Jî-chhiáⁿ chit ê goe̍h-si̍t iáⁿ-siōng, sī hip tio̍h liû-chhiⁿ liáu-āu, tī kâng chi̍t ê só͘-chāi, iōng kâng chi̍t tâi kha-mé-lah sûi hip--ê.
Āu chi̍t pái ê goe̍h-choân-si̍t, àn-chiàu ū-chhek, ē tī 11 goe̍h chhe chhut-hiān.

## [KIP] Si̍t-gue̍h kah Tshim-khong iā-kíng
Tsit ê liap-iánn kè-uē pún-tē sī àn-sǹg beh hip bí-lē ê thian-kíng kah tsi̍t uī ti̍k-pia̍t ê kuì-kheh.
Kiat-kó suah ke hip-tio̍h līng-guā tsi̍t uī lâi-pin, tsin-tsiànn sī ū-kàu ì-guā--ê la̍h!
Siòng-phìnn siōng tò-pîng ê bí-lē puē-kíng, sī lán Gîn-hô-hē tiong-iong-tuà ê tsi̍t pōo-hūn.
Siòng-phìnn tiong-ng ê tshái-sik-hûn sī Siâ-hu-tsō ρ.
Tsit ê ti̍k-pia̍t ê kuì-kheh sī tsiànn-pîng hit lia̍p khah àm, huán-âng ê gue̍h-niû.
Tse sī tī tíng lé-pài gue̍h-tsuân-si̍t hit-tsūn hip--ê.
Hip-siòng ê sî-kan ài tio̍h, in-uī gue̍h-niû tī huat-sing gue̍h-si̍t tsìn-tsîng kah liáu-āu ē siunn kng, án-ni puē-kíng tō ē khuànn-bô.
Tsit ê ì-guā ê lâi-pin, sī kiânn kuè siòng-phìnn tiong-ng hit lia̍p tsiok kng ê liû-tshinn.
Tsit tiunn siòng-phìnn sī tī Se-pan-gâ Canary kûn-tó ê La Palma tó hip--ê.
Tsit ê tsi̍t-ba̍k-nih tō bô--khì ê liû-tshinn kuí-jiah, sī 10 tiunn liân-suà tshim-khong iánn-siōng lāi-té ê kî-tiong tsi̍t tiunn hip tio̍h--ê.
Jî-tshiánn tsit ê gue̍h-si̍t iánn-siōng, sī hip tio̍h liû-tshinn liáu-āu, tī kâng tsi̍t ê sóo-tsāi, iōng kâng tsi̍t tâi kha-mé-lah suî hip--ê.
Āu tsi̍t pái ê gue̍h-tsuân-si̍t, àn-tsiàu ū-tshik, ē tī 11 gue̍h tshe tshut-hiān.

## [English] A Deep Sky Behind an Eclipsed Moon

The plan was to capture a picturesque part of the sky that was hosting an unusual guest.
The result included a bonus — an additional and unexpected guest.
The beautiful background features part of the central band of our [Milky Way galaxy][Milky Way galaxy] on the far left, and the [colorful clouds][colorful clouds] of [Rho Ophiuchi][Rho Ophiuchi] in the image center.
The unusual guest, a dimmed and [reddened Moon][reddened Moon e] on the right, was expected because the image was taken during last week’s [total lunar eclipse][total lunar eclipse].
The timing had to be right because [the Moon][the Moon] — both before and after eclipse — would be so bright it would overwhelm the background.
The [unexpected guest][unexpected guest] was the [bright meteor][bright meteor] across the image center.
The [fleeting meteor][fleeting meteor e] streak was [captured][captured] on only one of the 10 consecutively-captured deep-field images from [La Palma][La Palma] in the [Spanish][Spanish] [Canary Islands][Canary Islands], while the [eclipsed Moon image][eclipsed Moon image] was taken immediately afterwards with the same camera and from the same location.
The next [total lunar eclipse][total lunar eclipse e] — also quite expected — [will occur][will occur] in early November.



## 詞彙學習（漢羅/POJ/KIP/華語/English）
- 【食月】si̍t-goe̍h/si̍t-gue̍h/食月/eclipsed Moon
- 【月食】goe̍h-si̍t/gue̍h-si̍t/月食/lunar eclipse
- 【月全食】goe̍h-choân-si̍t/gue̍h-tsuân-si̍t/月全食/total lunar eclipse
- 【銀河系】Gîn-hô-hē/Gîn-hô-hē/銀河系/Milky Way
- 【中央帶】tiong-iong-tòa/tiong-iong-tuà/中央帶/central band
- 【蛇夫座 ρ】Siâ-hu-chō Rho/Siâ-hu-tsō Rho/蛇夫座 ρ/Rho Ophiuchi
- 【流星】liû-chhiⁿ/liû-tshinn/流星/meteor


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Milky Way galaxy]:https://solarsystem.nasa.gov/resources/285/the-milky-way-galaxy/
[colorful clouds]:https://apod.nasa.gov/apod/ap201014.html
[Rho Ophiuchi]:https://apod.nasa.gov/apod/ap190513.html
[reddened Moon e]:https://apod.nasa.gov/apod/ap220518.html
[reddened Moon t]:https://apod.tw/daily/20220518/
[total lunar eclipse]:https://apod.nasa.gov/apod/ap180128.html
[the Moon]:https://solarsystem.nasa.gov/moons/earths-moon/in-depth/
[unexpected guest]:https://thumbs.dreamstime.com/b/surprised-kitten-opened-his-blue-eyes-what-saw-distance-his-surprise-simply-no-limit-surprised-kitten-127903405.jpg
[bright meteor]:https://en.wikipedia.org/wiki/Meteoroid#/media/File:Meteoroid_meteor_meteorite.gif
[fleeting meteor e]:https://apod.nasa.gov/apod/ap210315.html
[fleeting meteor t]:https://apod.tw/daily/20210315/
[captured]:https://www.instagram.com/p/CdqR1BGNkC7/
[La Palma]:https://youtu.be/Ub9622tvuUM
[Spanish]:https://en.wikipedia.org/wiki/Spain
[Canary Islands]:https://en.wikipedia.org/wiki/Canary_Islands
[eclipsed Moon image]:https://www.facebook.com/media/set/?set=a.4715932428510939&type=3
[total lunar eclipse e]:https://apod.nasa.gov/apod/ap210525.html
[total lunar eclipse t]:https://apod.tw/daily/20210525/
[will occur]:https://www.timeanddate.com/eclipse/lunar/2022-november-8

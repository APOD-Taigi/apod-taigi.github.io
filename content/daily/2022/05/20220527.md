---
title: 土衛六 Titan：Ùi 土星面頂飛過 ê 衛星
date: 2022-05-27
publishdate: 2022-05-27T11:45:00+0800
tags: [土衛六 Titan, 土衛, 土星, 衛星, 同步自轉, 海拔, Cassini 太空船, 土星環, Huygens 探測船, 太陽系, 液體, 沙崙]
hero: https://apod.nasa.gov/apod/fap/image/2205/PIA19642Titan1024.jpg
summary: Kah 地球 ê 衛星仝款，土星上大粒 ê 衛星，土衛六 Titan 嘛去予土星鎖牢，綴伊同步自轉矣！

categories: [podcast]
vocals: [阿錕]
---

{{% apod %}}

- 原始文章：[Titan: Moon over Saturn](https://apod.nasa.gov/apod/ap220527.html)
- 影像來源：[NASA](https://www.nasa.gov/), [JPL-Caltech](http://www.jpl.nasa.gov), [Space Science Institute](http://www.spacescience.org/index.php)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl4odmgvh00lj01zt2enh7pn3" >}}

## [漢羅] 土衛六 Titan：Ùi 土星面頂飛過 ê 衛星
Kah 地球 ê 衛星仝款，[土星上大粒 ê 衛星，土衛六 Titan][Saturn's largest moon Titan]，嘛去予土星鎖牢，綴伊同步自轉矣！
[這張拼鬥影像][This mosaic] 是 Cassini 太空船 tī 2012 年 5 月彼陣記錄--ê。
這爿毋是向土星彼爿，是 [永遠離][always facing] 有環 ê 氣體巨行星較遠彼爿。
土衛六 Titan 是太陽系內底，唯一有實密大氣層 ê 衛星。
嘛是 [太陽系][solar system world] 內底，除了地球以外，地表固定有液體 ê 所在。
伊 kah 地球仝款，有 [落雨][liquid rain] kah 蒸發 ê 循環。
這个證據，就 tī Cassini 太空船翕著 ê 這張相片內底。
咱看會著這粒 tī 土星環 kah 土星雲頂懸、直徑 5000 公里闊 ê 衛星，tī 較懸海拔 ê 所在，有一層大氣雲霧。
[中央附近][Near center is] 烏烏--ê 是沙崙區，咱 kā 叫做 [Shangri-La][Shangri-La]。
Cassini 太空船 送出去 ê Huygens 探測船，降落 tī 土衛六 Titan，這是 [離地球上遠 ê 一擺降落][most distant landing]。
伊落尾就 tī 倚中央 ê 倒爿下跤遐安息。

## [POJ] Thó͘-ūi la̍k Titan: Ùi Thó͘-chhiⁿ bīn-téng poe kòe ê Ūi-chhiⁿ
Kah Tē-kiû ê ūi-chhiⁿ kāng-khoán, Thó͘-chhiⁿ siōng tōa lia̍p ê ūi-chhiⁿ, Thó͘-ūi la̍k Titan, mā khì hō͘ Thó͘-chhiⁿ só-tiâu tòe i tông-pō͘-chū-choán ah!
Chit tiuⁿ pheng-tàu iáⁿ-siōng sī Cassini thài-khong-chûn tī 2012 nî 5 goe̍h hit-chūn kì-lo̍k--ê.
Chit pêng m̄-sī hiòng Thó͘-chhiⁿ hit pêng, sī lî ū khoân ê khì-thé kū kiâⁿ-chhiⁿ khah hn̄g e̍k-théhit pêng.
Thó͘-ūi la̍k Titan sī Thài-iông-hē lāi-té, ûi-it ū cha̍t-ba̍t tōa-khì-chân ê ūi-chhiⁿ.
Mā sī Thài-iông-hē lāi-té, tû-liáu Tē-kiû ì-gōa, tē-piáu kò͘-tēng ū e̍k-thé ê só͘-chāi.
I kah Tē-kiû kāng-khoán, ū lo̍h-hō͘ kah cheng-hoat ê sûn-khoân.
Chit ê chèng-kù, tō tī Cassini thài-khong-chûn hip tio̍h ê chit tiuⁿ siòng-phìⁿ lāi-té.
Lán khòaⁿ-ē-tio̍h chit lia̍p tī Thó͘-chhiⁿ-khoân kah Thó͘-chhiⁿ hûn téng-koân, ti̍t-kèng 5000 kong-lí khoah ê ūi-chhiⁿ, tī khah koân hái-poa̍t ê só͘-chāi, ū chi̍t chân tōa-khì hûn bū.
Tiong-ng hū-kīn o͘-o͘--ê sī soa-lūn khu, lán kā kiò-chò Shangri-La.
Cassini thài-khong-chûn sàng--chhut-khì ê Huygens thàm-chhek-chûn, kàng-lo̍h tī Thó͘-ūi la̍k Titan, che sī lî tē-piáu siōng hn̄g ê chi̍t pái kàng-lo̍h.
I lo̍h-bóe tō tī óa tiong-ng ê tò-pêng ē-kha hiah an-si̍t.

## [KIP] Thóo-uī la̍k Titan: Uì Thóo-tshinn bīn-tíng pue kuè ê Uī-tshinn
Kah Tē-kiû ê uī-tshinn kāng-khuán, Thóo-tshinn siōng tuā lia̍p ê uī-tshinn, Thóo-uī la̍k Titan, mā khì hōo Thóo-tshinn só-tiâu tuè i tông-pōo-tsū-tsuán ah!
Tsit tiunn phing-tàu iánn-siōng sī Cassini thài-khong-tsûn tī 2012 nî 5 gue̍h hit-tsūn kì-lo̍k--ê.
Tsit pîng m̄-sī hiòng Thóo-tshinn hit pîng, sī lî ū khuân ê khì-thé kū kiânn-tshinn khah hn̄g hit pîng.
Thóo-uī la̍k Titan sī Thài-iông-hē lāi-té, uî-it ū tsa̍t-ba̍t tuā-khì-tsân ê uī-tshinn.
Mā sī Thài-iông-hē lāi-té, tû-liáu Tē-kiû ì-guā, tē-piáu kòo-tīng ū i̍k-thé ê sóo-tsāi.
I kah Tē-kiû kāng-khuán, ū lo̍h-hōo kah tsing-huat ê sûn-khuân.
Tsit ê tsìng-kù, tō tī Cassini thài-khong-tsûn hip tio̍h ê tsit tiunn siòng-phìnn lāi-té.
Lán khuànn-ē-tio̍h tsit lia̍p tī Thóo-tshinn-khuân kah Thóo-tshinn hûn tíng-kuân, ti̍t-kìng 5000 kong-lí khuah ê uī-tshinn, tī khah kuân hái-pua̍t ê sóo-tsāi, ū tsi̍t tsân tuā-khì hûn bū.
Tiong-ng hū-kīn oo-oo--ê sī sua-lūn khu, lán kā kiò-tsò Shangri-La.
Cassini thài-khong-tsûn sàng--tshut-khì ê Huygens thàm-tshik-tsûn, kàng-lo̍h tī Thóo-uī la̍k Titan, tse sī lî tē-piáu siōng hn̄g ê tsi̍t pái kàng-lo̍h.
I lo̍h-bué tō tī uá tiong-ng ê tò-pîng ē-kha hiah an-si̍t.

## [English] Titan: Moon over Saturn

Like Earth's moon, [Saturn's largest moon Titan][Saturn's largest moon Titan] is locked in synchronous rotation.
[This mosaic][This mosaic] of images recorded by the Cassini spacecraft in May of 2012 shows its anti-Saturn side, the side [always facing][always facing] away from the ringed gas giant.
The only moon in the solar system with a dense atmosphere, Titan is the only [solar system world][solar system world] besides Earth known to have standing bodies of liquid on its surface and an earthlike cycle of [liquid rain][liquid rain] and evaporation.
Its high altitude layer of atmospheric haze is evident in the Cassini view of the 5,000 kilometer diameter moon over Saturn's rings and cloud tops.
[Near center is][Near center is] the dark dune-filled region known as [Shangri-La][Shangri-La].
The Cassini-delivered Huygens probe rests below and left of center, after the [most distant landing][most distant landing] for a spacecraft from Earth.

## 詞彙學習（漢羅/POJ/KIP/華語/English）
- 【土衛六 Titan】Thó͘-ūi la̍k Titan/Thóo-uī la̍k Titan/土衛六泰坦/Titan
- 【土衛】Thó͘-ūi/Thóo-uī/土衛/Moon of Saturn
- 【土星】Thó͘-chhiⁿ/Thóo-tshinn/土星/Saturn
- 【衛星】ūi-chhiⁿ/uī-tshinn/衛星/Moon
- 【衛星】ōe-chhiⁿ/uē-tshinn/衛星/Moon
- 【Cassini 太空船】Cassini thài-khong-chûn/Cassini thài-khong-tsûn/卡西尼太空船/Cassini spacecraft
- 【Huygens 探測船】Huygens thài-khong-chûn/Huygens thài-khong-tsûn/惠更斯探測船/Huygens probe
- 【土星環】thó͘-chhiⁿ-khoân/thóo-tshinn-khuân/土星環/rings of Saturn
- 【同步自轉】tông-pō͘-chū-choán/tông-pōo-tsū-tsuán/同步自轉/synchronous rotation
- 【海拔】hái-poa̍t/hái-pua̍t/海拔/altitude
- 【太陽系】Thài-iông-hē/Thài-iông-hē/太陽系/Solar System
- 【液體】e̍k-thé/i̍k-thé/液體/liquid
- 【沙崙】soa-lūn/sua-lūn/沙丘/dune

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[Saturn's largest moon Titan]:https://solarsystem.nasa.gov/moons/saturn-moons/titan/in-depth/
[This mosaic]:https://photojournal.jpl.nasa.gov/catalog/PIA19642
[always facing]:https://apod.nasa.gov/apod/ap161230.html
[solar system world]:https://apod.nasa.gov/apod/ap141124.html
[liquid rain]:https://apod.nasa.gov/apod/ap110401.html
[Near center is]:https://photojournal.jpl.nasa.gov/catalog/PIA20713
[Shangri-La]:https://solarsystem.nasa.gov/resources/17499/dunes-of-shangri-la-on-titan/
[most distant landing]:https://apod.nasa.gov/apod/ap150116.html

---
title: 日食 ê 紅色耶穌光
date: 2022-05-30
publishdate: 2022-05-30T11:45:00+0800
tags: [日食, 耶穌光, 氣溶膠, 散射, 日偏食]
hero: https://apod.nasa.gov/apod/fap/image/2205/EclipseRays_Bouvier_960.jpg
summary: 彼个島嶼後壁是發生啥物代誌？有一寡咱臆會著--ê，有一寡咱臆袂著--ê。
---

{{% apod %}}

- 原始文章：[Red Crepuscular Rays from an Eclipse](https://apod.nasa.gov/apod/ap220530.html)
- 影像來源 kah 版權：[Fefo Bouvier](https://www.fefobouvier.com/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 日食 ê 紅色耶穌光
彼个島嶼後壁是發生啥物代誌？
有一寡咱臆會著--ê，有一寡咱臆袂著--ê。
臆會著--ê，應該是圖內底 ê 光線，這嘛叫做 [耶穌光][crepuscular rays 1]，是 ùi [日頭][the Sun 1] 來--ê。
臆袂著--ê，是 [日頭][the Sun 2] tī 頂個月底拄著 [日偏食][partially eclipsed]，去予 [月娘][the Moon] 閘去矣。
臆會著--ê，是 [日光][Sun's rays] 遮爾光，ùi 地平線下底 ê 雲 ê 閬縫透光過來。
臆袂著--ê，是 [耶穌光][crepuscular rays 2] 遮爾紅，可能是 [地球大氣層][Earth's atmosphere] 內底有足濟 [氣溶膠][aerosol]，kā 大部份 ê 藍光散射去矣。
臆會著--ê，是向望會當疊出一張 [月娘 kah 日頭][Moon and the Sun, superposed] 同齊出現 ê [紀念性景色][memorable scene]。
是講真不幸，[tī 遮][this location]，ùi [烏拉圭][Uruguay] 向 [阿根廷][Argentina] ê 方向看，雲 kā 日食閘牢矣！
這嘛毋是完全臆袂著。
毋閣，等 in 包袱仔款款咧轉去了後，煞發現翕著美麗閣光 ê 紅色耶穌光。
[這真正是臆袂著--ê 啦][quite unexpectedly]！
順紲講一下，彼个 tī 地平線 ê 島嶼，[其實是兩个][really two islands]。

## [POJ] Ji̍t-si̍t ê Âng-sek Iâ-so͘-kng
Hit ê tó-sū āu-piah sī hoat-seng siáⁿ-mih tāi-chì?
Ū chi̍t-kóa lán ioh ē-tio̍h--ê, ū chi̍t-kóa lán ioh bōe-tio̍h--ê.
Ioh ē-tio̍h--ê, èng-kai sī tô͘ lāi-té ê kng-sòaⁿ, che mā kiò-chò iâ-so͘-kng, sī ùi ji̍t-thâu lâi--ê.
Ioh bōe-tio̍h--ê, sī ji̍t-thâu tī téng kò goe̍h tú-tio̍h ji̍t-phian-si̍t, khì hō͘ goe̍h-niû cha̍h--khì ah.
Ioh ē-tio̍h--ê, sī ji̍t-kng chiah-nī kng, ùi tē-pêng-sòaⁿ ē-té ê hûn ê làng-phāng thàu-kng--kòe-lâi.
Ioh bōe-tio̍h--ê, sī iâ-so͘-kng chiah-nī âng, khó-lêng sī Tē-kiû tōa-khì-chân lāi-té ū chiok chōe khì-iûⁿ-ka, kā tōa-pō͘-hūn ê nâ-kng sàn-siā khì ah.
Ioh ē-tio̍h--ê, sī ǹg-bāng ē-tàng tha̍h chhut chi̍t tiuⁿ goe̍h-niû kah ji̍t-thâu tâng-chê ê kì-liām-sèng kéng-sek.
Sī kóng chin put-hēng, tī chia, ùi O͘-la-kui hiòng A-kun-têng ê hong-hiòng khòaⁿ, hûn kā ji̍t-si̍t cha̍h-tiâu ah!
Che mā m̄-sī oân-choân ioh bōe-tio̍h.
M̄-koh, tán in pau-ho̍k-á khoán-khoán--leh tńg--khì liáu-āu, soah hoat-hiān hip-tio̍h bí-lē koh kng ê âng-sek iâ-so͘-kng.
Che chin-chiàⁿ sī ioh bōe-tio̍h--ê la̍h!
Sūn-sòa kóng chi̍t-ē, hit ê tī tē-pêng-sòaⁿ ê tó-sū, kî-si̍t sī nn̄g-ê.


## [KIP] Ji̍t-si̍t ê Âng-sik Iâ-soo-kng
Hit ê tó-sū āu-piah sī huat-sing siánn-mih tāi-tsì?
Ū tsi̍t-kuá lán ioh ē-tio̍h--ê, ū tsi̍t-kuá lán ioh buē-tio̍h--ê.
Ioh ē-tio̍h--ê, ìng-kai sī tôo lāi-té ê kng-suànn, tse mā kiò-tsò iâ-soo-kng, sī uì ji̍t-thâu lâi--ê.
Ioh buē-tio̍h--ê, sī ji̍t-thâu tī tíng kò gue̍h tú-tio̍h ji̍t-phian-si̍t, khì hōo gue̍h-niû tsa̍h--khì ah.
Ioh ē-tio̍h--ê, sī ji̍t-kng tsiah-nī kng, uì tē-pîng-suànn ē-té ê hûn ê làng-phāng thàu-kng--kuè-lâi.
Ioh buē-tio̍h--ê, sī iâ-soo-kng tsiah-nī âng, khó-lîng sī Tē-kiû tuā-khì-tsân lāi-té ū tsiok tsuē khì-iûnn-ka, kā tuā-pōo-hūn ê nâ-kng sàn-siā khì ah.
Ioh ē-tio̍h--ê, sī ǹg-bāng ē-tàng tha̍h tshut tsi̍t tiunn gue̍h-niû kah ji̍t-thâu tâng-tsê ê kì-liām-sìng kíng-sik.
Sī kóng tsin put-hīng, tī tsia, uì Oo-la-kui hiòng A-kun-tîng ê hong-hiòng khuànn, hûn kā ji̍t-si̍t tsa̍h-tiâu ah!
Tse mā m̄-sī uân-tsuân ioh buē-tio̍h.
M̄-koh, tán in pau-ho̍k-á khuán-khuán--leh tńg--khì liáu-āu, suah huat-hiān hip-tio̍h bí-lē koh kng ê âng-sik iâ-soo-kng.
Tse tsin-tsiànn sī ioh buē-tio̍h--ê la̍h!
Sūn-suà kóng tsi̍t-ē, hit ê tī tē-pîng-suànn ê tó-sū, kî-si̍t sī nn̄g-ê.

## [English] Red Crepuscular Rays from an Eclipse
What's happening behind that island?
Things both expected and unexpected.
Expected, perhaps, the pictured rays of light -- called [crepuscular rays][crepuscular rays 1] -- originate from [the Sun][the Sun 1].
Unexpected, though, [the Sun][the Sun 2] was being [partially eclipsed][partially eclipsed] by [the Moon][the Moon] at the time -- late last month.
Expected, perhaps, the [Sun's rays][Sun's rays] are quite bright as they shine through gaps in below-horizon clouds.
Unexpected, though, the [crepuscular rays][crepuscular rays 2] are quite red, likely the [result an abundance][result an abundance] of [aerosol][aerosol]s in [Earth's atmosphere][Earth's atmosphere] scattering away much of the blue light.
Expected, with hope, a [memorable scene][memorable scene] featuring both the [Moon and the Sun, superposed][Moon and the Sun, superposed].
Unfortunately, from [this location][this location] -- in [Uruguay][Uruguay] looking toward [Argentina][Argentina] -- clouds obscured the eclipse -- which wasn't completely unexpected.
However, after packing up to go home, the beauty of bright red crepuscular rays emerged -- [quite unexpectedly][quite unexpectedly].
Oh -- and that island on the horizon -- it's [really two islands][really two islands].

   向
## 詞彙學習（漢羅/POJ/KIP/華語/English）
- 【日食】ji̍t-si̍t/ji̍t-si̍t/日食/solar eclipse
- 【日偏食】ji̍t-phian-si̍t/ji̍t-phian-si̍t/日偏食/partial solar eclipse
- 【耶穌光】iâ-so͘-kng/iâ-soo-kng/耶穌光/crepuscular rays
- 【氣溶膠】khì-iûⁿ-ka/khì-iûnn-ka/氣溶膠/aerosol
- 【散射】sàn-siā/sàn-siā/散射/scatter
- 【烏拉圭】O͘-la-kui/Oo-la-kui/烏拉圭/Uruguay
- 【阿根廷】A-kun-têng/A-kun-tîng/阿根廷/Argentina


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[crepuscular rays 1]:https://en.wikipedia.org/wiki/Crepuscular_rays
[the Sun 1]:https://solarsystem.nasa.gov/solar-system/sun/in-depth/
[the Sun 2]:https://apod.nasa.gov/apod/ap220411.html
[partially eclipsed]:https://apod.nasa.gov/apod/ap090128.html
[the Moon]:https://solarsystem.nasa.gov/moons/earths-moon/in-depth/
[Sun's rays]:https://apod.nasa.gov/apod/ap200318.html
[crepuscular rays 2]:https://apod.nasa.gov/apod/ap090518.html
[result an abundance]:https://www.scientificamerican.com/article/fact-or-fiction-smog-creates-beautiful-sunsets/
[aerosol]:https://en.wikipedia.org/wiki/Aerosol
[Earth's atmosphere]:https://spaceplace.nasa.gov/atmosphere/en/
[memorable scene]:https://apod.nasa.gov/apod/ap160501.html
[Moon and the Sun, superposed]:https://apod.nasa.gov/apod/ap170912.html
[this location]:https://youtu.be/tK4WoNWcUVM
[Uruguay]:https://en.wikipedia.org/wiki/Uruguay
[Argentina]:https://en.wikipedia.org/wiki/Argentina
[quite unexpectedly]:https://i.pinimg.com/originals/c3/f5/06/c3f50601ff95bf39d0fdeff1db42aae1.jpg
[really two islands]:https://www.google.com/maps/place/Islas+L%C3%B3pez/@-34.4516853,-57.8893776,15z/data=!4m5!3m4!1s0x95a3136988e950f1:0x10964bc9fcb623f5!8m2!3d-34.4510331!4d-57.8814604

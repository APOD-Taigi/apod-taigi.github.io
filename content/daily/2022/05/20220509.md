---
title: 火星 ê 日食：火衛一 Phobos ùi 太陽面頭前行過
date: 2022-05-09
publishdate: 2022-05-09T11:45:00+0800
tags: [火衛一 Phobos, 火星, 毅力號探測車, Percy, 毅力號, 探測車, 日食, Jezero 隕石坑, 直徑, 軌道]
hero: https://www.youtube.com/watch?v=aKK7vS2CHC8
summary: 是啥物物件 ùi 太陽面頭前行過？伊看起來敢若是月娘，毋閣毋是地球 ê 月娘，因為伊毋是圓 ê。伊是火星 ê 月娘，火衛一 Phobos。
---

{{% apod %}}

- 原始文章：[A Martian Eclipse: Phobos Crosses the Sun](https://apod.nasa.gov/apod/)
- 影片來源：[NASA](https://www.nasa.gov/), [JPL-Caltech](https://www.jpl.nasa.gov), [ASU](https://mastcamz.asu.edu/) [MSSS](https://www.msss.com/), [SSI](https://www.spacescience.org/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 火星 ê 日食：火衛一 Phobos ùi 太陽面頭前行過
是啥物物件 ùi 太陽面頭前行過？
伊看起來敢若是月娘，毋閣毋是 [地球 ê 月娘][Earth's Moon]，因為伊毋是圓 ê。
伊是火星 ê 月娘，[火衛一 Phobos][Phobos 1]。
[這支影片][featured video 1] 是一個月前 毅力號探測車 tī [火星表面][surface of Mars] 翕 ê。
[火衛一 Phobos][Phobos 2] 有 11.5 公里闊，伊 ê 直徑干焦是 [月球][Luna] ê 150 分之一爾爾。
毋閣伊 kah [火星][parent planet] ê 距離，嘛比月娘 kah 地球 ê 距離，閣較近 50 倍。
講實在 ê，[火衛一 Phobos][Phobos 3] [離火星傷近矣][so close to Mars]！
按呢 [伊][it] 可能會 tī 未來 5000 萬年內，去予 [火星][Mars 1] ê 引力搝甲挵家散宅、摔入去火星。
免偌久，低軌道 ê [火衛一 Phobos][Phobos 4] tī 火星造成 ê 日食，就會比月娘 tī [地球][Earth] 造成 ê 日食，走閣較緊。
[這支影片][featured video 2] 是照實際 ê 時間長短咧放送 ê。
火衛一 Phobos ùi 太陽面頭前行過 ê 時間，就 kah [影片放送 ê 時間仝款][really took]，攏是 40 秒。
這支影片 ê 攝影師，就是 毅力號機器人探測車 (Percy)。
伊這馬繼續 tī [火星][Mars 2] ê [Jezero 隕石坑][Jezero Crater] 內底探索，毋若欲 tī [現此時這个焦燥 ê 世界][now dry world] 揣水 ê 歷史，嘛欲揣 [古代微生物 ê 性命][ancient microbial life] 證據。

## [POJ] Hóe-chhiⁿ ê Ji̍t-si̍t: Hóe-ūi-it Phobos ùi Thài-iông bīn-thâu-chêng kiâⁿ kòe
Sī siáⁿ-mih mi̍h-kiāⁿ ùi Thài-iông bīn-thâu-chêng kiâⁿ kòe?
I khòaⁿ--khí-lâi ká-ná sī goe̍h-niû, m̄-koh i m̄-sī Tē-kiû ê goe̍h-niû, in-ūi i m̄-sī iⁿ--ê.
I sī Hóe-chhiⁿ ê goe̍h-niû, Hóe-ūi-it Phobos.
Chit ki iáⁿ-phìⁿ sī chi̍t kò goe̍h chêng Gē-le̍k-hō thàm-chhek-chhia tī Hóe-chhiⁿ piáu-bīn hip--ê.
Hóe-ūi-it Phobos ū 11.5 kong-lí khoah, i ê ti̍t-kèng kan-na sī goe̍h-kiû ê 150 hun chi it niā-niā.
M̄-koh i kah Hóe-chhiⁿ ê kū-lî, mā pí goe̍h-niû kah Tē-kiû ê kū-lî, koh khah kīn 50 pōe.
Kóng si̍t-chāi ê, Hóe-ūi-it Phobos lî Hóe-chhiⁿ siuⁿ kīn ah!
Án-ni i khó-lêng ē tī bī-lâi 5000 bān nî lâi, khì hō͘ Hóe-chhiⁿ ê ín-le̍k giú kah lōng-ke-sòaⁿ-the̍h, siak--ji̍p-khì Hóe-chhiⁿ.
Bian gōa-kú，kē kúi-tō ê Hóe-ūi-it Phobos tī Hóe-chhiⁿ chō-sêng ê ji̍t-si̍t, to̍h ē pí goe̍h-niû tī Tē-kiû chō-sêng ê ji̍t-si̍t, cháu koh khah kín.
Chit ki iáⁿ-phìⁿ sī chiàu si̍t-chè ê sî-kan tn̂g-té leh hòng-sàng.
Hóe-ūi-it Phobos ùi Thài-iông bīn-thâu-chêng kiâⁿ kòe ê sî-kan, to̍h kah iáⁿ-phìⁿ hòng-sàng ê sî-kan kāng-khoán, lóng sī 40 bió.
Chit ki iáⁿ-phìⁿ ê liap-iáⁿ-su, to̍h sī Gē-le̍k-hō ke-khì-lâng thàm-chhek-chhia (Percy).
I chit-má kè-sio̍k tī Hóe-chhiⁿ ê Jezero ún-se̍k-kheⁿ lāi-té thàm-soh, m̄-nā beh tī hiān-chú-sî chit ê ta-sò ê sè-kài chhōe chúi ê le̍k-sú, mā beh chhōe kó͘-tāi bî-seng-bu̍t ê sìⁿ-miā chèng-kù.

## [KIP] Hué-tshinn ê Ji̍t-si̍t: Hué-uī-it Phobos uì Thài-iông bīn-thâu-tsîng kiânn kuè
Sī siánn-mih mi̍h-kiānn uì Thài-iông bīn-thâu-tsîng kiânn kuè?
I khuànn--khí-lâi ká-ná sī gue̍h-niû, m̄-koh i m̄-sī Tē-kiû ê gue̍h-niû, in-uī i m̄-sī inn--ê.
I sī Hué-tshinn ê gue̍h-niû, Hué-uī-it Phobos.
Tsit ki iánn-phìnn sī tsi̍t kò gue̍h tsîng Gē-li̍k-hō thàm-tshik-tshia tī Hué-tshinn piáu-bīn hip--ê.
Hué-uī-it Phobos ū 11.5 kong-lí khuah, i ê ti̍t-kìng kan-na sī gue̍h-kiû ê 150 hun tsi it niā-niā.
M̄-koh i kah Hué-tshinn ê kū-lî, mā pí gue̍h-niû kah Tē-kiû ê kū-lî, koh khah kīn 50 puē.
Kóng si̍t-tsāi ê, Hué-uī-it Phobos lî Hué-tshinn siunn kīn ah!
Án-ni i khó-lîng ē tī bī-lâi 5000 bān nî lâi, khì hōo Hué-tshinn ê ín-li̍k giú kah lōng-ke-suànn-the̍h, siak--ji̍p-khì Hué-tshinn.
Bian guā-kú，kē kuí-tō ê Hué-uī-it Phobos tī Hué-tshinn tsō-sîng ê ji̍t-si̍t, to̍h ē pí gue̍h-niû tī Tē-kiû tsō-sîng ê ji̍t-si̍t, tsáu koh khah kín.
Tsit ki iánn-phìnn sī tsiàu si̍t-tsè ê sî-kan tn̂g-té leh hòng-sàng.
Hué-uī-it Phobos uì Thài-iông bīn-thâu-tsîng kiânn kuè ê sî-kan, to̍h kah iánn-phìnn hòng-sàng ê sî-kan kāng-khuán, lóng sī 40 bió.
Tsit ki iánn-phìnn ê liap-iánn-su, to̍h sī Gē-li̍k-hō ke-khì-lâng thàm-tshik-tshia (Percy).
I tsit-má kè-sio̍k tī Hué-tshinn ê Jezero ún-si̍k-khenn lāi-té thàm-soh, m̄-nā beh tī hiān-tsú-sî tsit ê ta-sò ê sè-kài tshuē tsuí ê li̍k-sú, mā beh tshuē kóo-tāi bî-sing-bu̍t ê sìnn-miā tsìng-kù.


## [English] A Martian Eclipse: Phobos Crosses the Sun
What's that passing in front of the Sun?
It looks like a moon, but it can't be [Earth's Moon][Earth's Moon], because it isn't round.
It's the Martian moon [Phobos][Phobos 1].
The [featured video][featured video 1] was taken from the [surface of Mars][surface of Mars] a month ago by the Perseverance rover.
[Phobos][Phobos 2], at 11.5 kilometers across, is 150 times smaller than [Luna][Luna] (our moon) in diameter, but also 50 times closer to its [parent planet][parent planet].
In fact, [Phobos][Phobos 3] is [so close to Mars][so close to Mars] that [it][it] is expected to break up and crash into [Mars][Mars 1] within the next 50 million years.
In the near term, the low orbit of [Phobos][Phobos 4] results in more rapid solar eclipses than seen from [Earth][Earth].
The [featured video][featured video 2] is shown in real time -- the transit [really took][really took] about 40 seconds, as shown.
The videographer -- the robotic rover Perseverance (Percy) -- continues to explore [Jezero Crater][Jezero Crater] on [Mars][Mars 2], searching not only for clues to the watery history of the [now dry world][now dry world], but evidence of [ancient microbial life][ancient microbial life].

## 詞彙學習（漢羅/POJ/KIP/華語/English）
- 【火星】Hóe-chhiⁿ/Hué-tshinn/火星/Mars
- 【日食】ji̍t-si̍t/ji̍t-si̍t/日食/solar eclipse
- 【火衛一 Phobos】Hóe-ūi-it Phobos/Hué-uī-it Phobos/火衛一福波斯/Phobos
- 【毅力號探測車】Gē-le̍k-hō thàm-chhek-chhia/Gē-li̍k-hō thàm-tshik-tshia/毅力號探測車/Perseverance rover (Percy)
- 【Jezero 隕石坑】Jezero Ún-se̍k-kheⁿ/Jezero Ún-si̍k-khenn/Jezero 隕石坑/Jezero Crater
- 【直徑】ti̍t-kèng/ti̍t-kìng/直徑/diameter
- 【軌道】kúi-tō/kuí-tō/軌道/orbit
- 【11.5 公里】cha̍p-it tiám gō͘ kong-lí/tsa̍p-it tiám gōo kong-lí/11.5 公里/11.5 kilometers
- 【5000 萬年】gō͘-chheng-bān nî/gōo-tshing-bān nî/5000 萬年/50 million years



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Earth's Moon]:https://solarsystem.nasa.gov/moons/earths-moon/overview/
[Phobos 1]:https://solarsystem.nasa.gov/moons/mars-moons/phobos/in-depth/
[featured video 1]:https://www.jpl.nasa.gov/news/nasas-perseverance-rover-captures-video-of-solar-eclipse-on-mars
[surface of Mars]:https://apod.nasa.gov/apod/ap131208.html
[Phobos 2]:https://en.wikipedia.org/wiki/Phobos_(moon)
[Luna]:https://apod.nasa.gov/apod/ap180604.html
[parent planet]:https://apod.nasa.gov/apod/ap160529.html
[Phobos 3]:https://apod.nasa.gov/apod/ap181125.html
[so close to Mars]:https://apod.nasa.gov/apod/ap101201.html
[it]:https://apod.nasa.gov/apod/ap110124.html
[Mars 1]:https://solarsystem.nasa.gov/planets/mars/overview/
[Phobos 4]:https://apod.nasa.gov/apod/ap151122.html
[Earth]:https://solarsystem.nasa.gov/planets/earth/overview/
[featured video 2]:https://photojournal.jpl.nasa.gov/catalog/PIA25179
[really took]:https://www.petplace.com/static/c90c1409bcddbbe337138f3bb2f63667/ac7fd/shutterstock_246058558-1.png
[Jezero Crater]:https://mars.nasa.gov/mars2020/mission/science/landing-site/
[Mars 2]:https://spaceplace.nasa.gov/all-about-mars/en/
[now dry world]:https://apod.nasa.gov/apod/ap190314.html
[ancient microbial life]:https://www.nasa.gov/feature/jpl/searching-for-life-in-nasa-s-perseverance-mars-samples

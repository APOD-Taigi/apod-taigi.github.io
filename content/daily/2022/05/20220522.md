---
title: 太陽面頂 ê 大型起跤龍震波
date: 2022-05-22
publishdate: 2022-05-22T11:45:00+0800
tags: [太陽閃焰, 起跤龍震波, 太陽起跤龍, 太陽烏子, 太陽活跳區, 太陽活跳區 AR 10930, 太陽光學巡邏網路, OSPAN, 光球層, 水素, Moreton 波, 太陽雲絲]
hero: https://apod.nasa.gov/apod/fap/image/2205/SunTsunami_nso_900.gif
summary: 2006 年，有一个大型 ê 太陽閃焰 ùi 地球大細 ê 太陽烏子噴出來，產生起跤龍震波。

---

{{% apod %}}

- 原始文章：[A Large Tsunami Shock Wave on the Sun](https://apod.nasa.gov/apod/)
- 影像來源：[NSO](https://www.nso.edu/)/[AURA](https://www.aura-astronomy.org/)/[NSF](https://www.nsf.gov/) and [USAF Research Laboratory](https://www.afrl.af.mil/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 太陽面頂 ê 大型起跤龍震波
遮爾大型 ê 起跤龍袂 tī 地球出現。
2006 年，有一个大型 ê 太陽閃焰 ùi 地球大細 ê [太陽烏子][sunspot] 噴出來，產生 [起跤龍][tsunami] 形 ê 震波。
這 tùi 太陽來講，實在是 [有夠壯觀--ê][spectacular]。
[這張相片][Pictured here] 是 [起跤龍震波][tsunami wave] ùi 太陽活跳區 AR 10930 噴出來 ê 時陣，去予踮 [美國][USA] [新墨西哥州][New Mexico] ê [太陽光學巡邏網路][Optical Solar Patrol Network] (OSPAN) 望遠鏡 翕著--ê。
這个產生 ê [震波][shock wave t]，技術上咱 kā 叫做 [Moreton 波][Moreton wave]，是 kā 太陽 [光球層][photosphere] 內底 ê 氣體，嘛包括 [水素][hydrogen] 氣體，壓縮 kah 加溫，才產生這个一目𥍉仔 ê 爍光。
這張相片是咧翕 ùi 水素氣體發出來 ê [特別紅光][very specific red color]。
這个 [四界亂傱 ê 起跤龍][rampaging tsunami]，kā 一寡活跳 ê 太陽 [雲絲][filaments] 創斷去矣。
是講 in 較等咧嘛是會閣連起來。
[太陽起跤龍][solar tsunami] 湠開 ê 速度，是一點鐘 100 萬公里遐爾緊，in 幾若分鐘就踅 [太陽][Sun] 一輾。

## [POJ] Thài-iông bīn-téng ê Tōa-hêng Khí-kha-lêng chìn-pho
Chiah-nī tōa-hêng ê khí-kha-lêng bōe tī Tē-kiû chhut-hiān.
2006 nî, ū chi̍t ê tōa-hêng ê thài-iông siám-iām ùi Tē-kiû tōa-sè ê thài-iông o͘-chú phùn--chhut-lâi, sán-seng khí-kha-lêng hêng ê chìn-pho.
Che tùi Thài-iông lâi kóng, si̍t-chāi sī ū-kàu chòng-koan--ê.
Chit tiuⁿ siòng-phìⁿ sī khí-kha-lêng chìn-pho ùi thài-iông oa̍h-thiàu-khu AR 10930 phùn--chhut-lâi ê sî-chūn, khì hō͘ tiàm Bí-kok Sîn-be̍k-se-ko chiu ê Thài-iông Kng-ha̍k Sûn-lô Bāng-lō͘ (OSPAN) Bōng-oán-kiàⁿ hip-tio̍h--ê.
Chit ê sán-seng ê chìn-pho, ki-su̍t siōng lán kā kiò-chò Moreton pho, sī kā thài-iông kng-kiû-chân lāi-té ê khì-thé, mā pau-koah chúi-sò͘ khì-thé, ap-sok kah ka-ūn, chiah sán-seng chit ê chi̍t-ba̍k-nih-á ê sih-kng.
Chit tiuⁿ siòng-phìⁿ sī leh hip ùi chúi-sò͘ khì-thé hoat--chut-lâi ê te̍k-pia̍t âng-kng.
Chit ê sì-kè loān chông ê khí-kha-lêng, kā chi̍t-kóa oa̍h-thiàu ê thài-iông hûn-si chhòng tn̄g--khì ah.
Sī kóng in khah tán--leh mā sī ē koh liân--khí-lâi.
Thài-iông khí-kha-lêng thòaⁿ--khui ê sok-tō͘, sī chi̍t tiám-cheng 100 bān kong-lí hiah-nī kín, in kúi-ā hun-cheng to̍h se̍h Thài-iông chi̍t liàn.


## [KIP] Thài-iông bīn-tíng ê Tuā-hîng Khí-kha-lîng tsìn-pho
Tsiah-nī tuā-hîng ê khí-kha-lîng buē tī Tē-kiû tshut-hiān.
2006 nî, ū tsi̍t ê tuā-hîng ê thài-iông siám-iām uì Tē-kiû tuā-sè ê thài-iông oo-tsú phùn--tshut-lâi, sán-sing khí-kha-lîng hîng ê tsìn-pho.
Tse tuì Thài-iông lâi kóng, si̍t-tsāi sī ū-kàu tsòng-kuan--ê.
Tsit tiunn siòng-phìnn sī khí-kha-lîng tsìn-pho uì thài-iông ua̍h-thiàu-khu AR 10930 phùn--tshut-lâi ê sî-tsūn, khì hōo tiàm Bí-kok Sîn-bi̍k-se-ko tsiu ê Thài-iông Kng-ha̍k Sûn-lô Bāng-lōo (OSPAN) Bōng-uán-kiànn hip-tio̍h--ê.
Tsit ê sán-sing ê tsìn-pho, ki-su̍t siōng lán kā kiò-tsò Moreton pho, sī kā thài-iông kng-kiû-tsân lāi-té ê khì-thé, mā pau-kuah tsuí-sòo khì-thé, ap-sok kah ka-ūn, tsiah sán-sing tsit ê tsi̍t-ba̍k-nih-á ê sih-kng.
Tsit tiunn siòng-phìnn sī leh hip uì tsuí-sòo khì-thé huat--tsut-lâi ê ti̍k-pia̍t âng-kng.
Tsit ê sì-kè luān tsông ê khí-kha-lîng, kā tsi̍t-kuá ua̍h-thiàu ê thài-iông hûn-si tshòng tn̄g--khì ah.
Sī kóng in khah tán--leh mā sī ē koh liân--khí-lâi.
Thài-iông khí-kha-lîng thuànn--khui ê sok-tōo, sī tsi̍t tiám-tsing 100 bān kong-lí hiah-nī kín, in kuí-ā hun-tsing to̍h se̍h Thài-iông tsi̍t liàn.

## [English] A Large Tsunami Shock Wave on the Sun
Tsunamis this large don't happen on Earth.
During 2006, a large solar flare from an Earth-sized [sunspot][sunspot] produced a [tsunami][tsunami]\-type shock wave that was [spectacular][spectacular] even for the Sun.
[Pictured here][Pictured here], the [tsunami wave][tsunami wave] was captured moving out from active region AR 10930 by the [Optical Solar Patrol Network][Optical Solar Patrol Network] (OSPAN) telescope in [New Mexico][New Mexico], [USA][USA].
The resulting [shock wave][shock wave e], known technically as a [Moreton wave][Moreton wave], compressed and heated up gasses including [hydrogen][hydrogen] in the [photosphere][photosphere] of the Sun, causing a momentarily brighter glow.
The featured image was taken in a [very specific red color][very specific red color] emitted exclusively by hydrogen gas.
The [rampaging tsunami][rampaging tsunami] took out some active [filaments][filaments] on the Sun, although many re-established themselves later.
The [solar tsunami][solar tsunami] spread at nearly one million kilometers per hour, and circled the entire [Sun][Sun] in a matter of minutes.

## 詞彙學習（漢羅/POJ/KIP/華語/English）
- 【起跤龍震波】khí-kha-lêng chìn-pho/khí-kha-lîng tsìn-pho/龍捲風震波/tsunami shock wave
- 【太陽烏子】thài-iông o͘-chú/thài-iông oo-tsú/太陽黑子/sunspot
- 【太陽光學巡邏網路望遠鏡】Thài-iông Kng-ha̍k Sûn-lô Bāng-lō͘ Bōng-oán-kiàⁿ/Thài-iông Kng-ha̍k Sûn-lô Bāng-lōo Bōng-uán-kiànn/太陽光學巡邏網路望遠鏡/the Optical Solar Patrol Network (OSPAN) Telescope
- 【太陽閃焰】thài-iông siám-iām/thài-iông siám-iām/太陽閃焰/solar flare
- 【太陽活跳區 AR 10930】thài-iông oa̍h-thiàu-khu AR it-khòng kiú-sam-khòng/thài-iông ua̍h-thiàu-khu it-khòng kiú-sam-khòng/太陽活躍區 AR 10930/active region AR 10930
- 【光球層】kng-kiû-chân/kng-kiû-tsân/光球層/photosphere
- 【水素】chúi-sò͘/tsuí-sòo/氫/hydrogen
- 【Moreton 波】Moreton pho/Moreton pho/莫爾頓波/Moreton wave
- 【太陽雲絲】thài-iông hûn-si/thài-iông hûn-si/太陽絲狀體/filaments on the Sun
- 【太陽起跤龍】thài-iông khí-kha-lêng/thài-iông khí-kha-lîng/太陽龍捲風/solar tsunami
- 【2006 年】jī-khòng-khòng-lio̍k nî/jī-khòng-khòng-lio̍k nî/2006 年/during 2006

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[sunspot]:https://apod.nasa.gov/apod/ap060502.html
[tsunami]:https://en.wikipedia.org/wiki/Tsunami
[spectacular]:https://www.sadanduseless.com/wp-content/uploads/2018/11/funny-suprised-cat2.jpg
[Pictured here]:https://nso.edu/press-release/telescope-spots-solar-tsunami/
[tsunami wave]:https://youtu.be/kOM_ROx6gbo
[Optical Solar Patrol Network]:https://www.sciencesource.com/archive/Image/Optical-Solar-Patrol-Network-SS2827602.html
[New Mexico]:https://en.wikipedia.org/wiki/New_Mexico
[USA]:https://en.wikipedia.org/wiki/United_States_of_America
[shock wave e]:https://apod.nasa.gov/apod/ap210414.html
[shock wave t]:https://apod.tw/daily/20210414/
[Moreton wave]:https://en.wikipedia.org/wiki/Moreton_wave
[hydrogen]:https://periodic.lanl.gov/1.shtml
[photosphere]:https://solarscience.msfc.nasa.gov/surface.shtml
[very specific red color]:https://en.wikipedia.org/wiki/H-alpha
[rampaging tsunami]:https://youtu.be/Z-2khcTHIgs
[filaments]:https://apod.nasa.gov/apod/ap041206.html
[solar tsunami]:https://www.nasa.gov/mission_pages/stereo/news/solar_tsunami.html
[Sun]:https://spaceplace.nasa.gov/all-about-the-sun/en/

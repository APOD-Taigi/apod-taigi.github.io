---
title: NGC 346 星團內底 ê 少年恆星
date: 2022-05-12
tags: [NGC 346, 星團, 大質量恆星, 小麥哲倫星雲, 恆星形成區, N66, 嬰仔恆星, 少年恆星, 水素, Hubble 太空望遠鏡, 假色影像, 恆星風, 輻射]
hero: https://apod.nasa.gov/apod/fap/image/2205/ngc346_hst_b1024.jpg
summary: NGC 346 星團內底 ê 大質量恆星 ê 歲壽足短 ê，毋閣 in 足活潑 ê。

---

{{% apod %}}

- 原始文章：[Young Stars of NGC 346](https://apod.nasa.gov/apod/)
- 影像來源：[NASA](https://www.nasa.gov/), [ESA](https://www.esa.int/)；感謝：Antonella Nota (ESA/[STScI](https://www.stsci.edu/)) [et al.](https://www.stsci.edu/cgi-bin/get-address-info?id=10248&markupFormat=html&observatory=HST)
- 台文翻譯：[An-Li Tsai][An-Li Tsai] ([NCU][NCU])

## [漢羅] NGC 346 星團內底 ê 少年恆星
NGC 346 星團內底 ê [大質量恆星][massive stars] ê 歲壽足短 ê，毋閣 in 足 [活潑][energetic] ê。
這个星團藏 tī [小麥哲倫星雲][Small Magellanic Cloud t] 上大 ê 恆星形成區內底，離咱差不多有 21 萬光年遠。
恆星風 kah 輻射 tī 差不多 200 光年闊 ê 氣體 kah 塗粉雲內底，掃出一个星際閬縫，[驅動][triggering] 恆星形成，雕出恆星形成區實密 ê 內圍。
這个恆星形成區去 hŏng 編做 N66，伊內底嘛有足濟 [嬰仔恆星][infant stars]。
星團內底四界攏是這寡 [嬰仔恆星][infant stars 2]，in 干焦 300 到 500 萬歲爾爾，in 核心 ê [水素][burning hydrogen] 猶未開始燒。
這張 [Hubble 太空望遠鏡][Hubble Space Telescope image] ê 假色影像內底，可見光是藍色 ê，近紅外線是青色 ê，水素原子發射線是紅色 ê。

## [POJ] NGC 346 seng-thoân lāi-té ê siàu-liân hêng-chhiⁿ
NGC 346 seng-thoân lāi-té ê tōa-chit-liōng hêng-chhiⁿ ê hòe-siū chiok té--ê, m̄-koh in chiok oa̍h-phoat--ê.
Chit ê seng-thoân chhàng tī Sió Be̍h-thiat-lûn seng-hûn siōng tōa ê hêng-chhiⁿ hêng-sêng-khu lāi-té, lî lán chha-put-to ū 21 bān kng-nî hn̄g.
Hêng-chhiⁿ-hong kah hok-siā tī chha-put-to 200 kng-nî khoah ê khì-thé kah thô͘-hún-hûn lāi-té, sàu chhut chi̍t ê seng-chè làng-phāng, khu-tōng hêng-chhiⁿ hêng-sêng, tiau chhut hêng-chhiⁿ hêng-sêng-khu cha̍t-ba̍t ê lāi-ûi.
Chit ê hêng-chhiⁿ hêng-sêng-khu khì hŏng pian chò N66, i lāi-té mā ū chiok chōe îⁿ-á hêng-chhiⁿ.
Seng-thoân lāi-té sì-kè lóng-sī  chit kóa îⁿ-á hêng-chhiⁿ, in kan-na 300 kàu 500 bān hòe niā-niā, in he̍k-sim ê chúi-sò͘ iáu-bōe khai-sí sio.
Chit tiuⁿ Hubble Thài-khong-bōng-oán-kiàⁿ ê ká-sek iáⁿ-siōng lāi-té, khó-kiàn-kng sī nâ-sek--ê, kīn-âng-gōa-sòaⁿ sī chhiⁿ-sek--ê, chúi-sò͘ goân-chú hoat-siā-sòaⁿ sī âng-sek--ê.

## [KIP] NGC 346 sing-thuân lāi-té ê siàu-liân hîng-tshinn
NGC 346 sing-thuân lāi-té ê tuā-tsit-liōng hîng-tshinn ê huè-siū tsiok té--ê, m̄-koh in tsiok ua̍h-phuat--ê.
Tsit ê sing-thuân tshàng tī Sió Be̍h-thiat-lûn sing-hûn siōng tuā ê hîng-tshinn hîng-sîng-khu lāi-té, lî lán tsha-put-to ū 21 bān kng-nî hn̄g.
Hîng-tshinn-hong kah hok-siā tī tsha-put-to 200 kng-nî khuah ê khì-thé kah thôo-hún-hûn lāi-té, sàu tshut tsi̍t ê sing-tsè làng-phāng, khu-tōng hîng-tshinn hîng-sîng, tiau tshut hîng-tshinn hîng-sîng-khu tsa̍t-ba̍t ê lāi-uî.
Tsit ê hîng-tshinn hîng-sîng-khu khì hŏng pian tsò N66, i lāi-té mā ū tsiok tsuē înn-á hîng-tshinn.
Sing-thuân lāi-té sì-kè lóng-sī  tsit kuá înn-á hîng-tshinn, in kan-na 300 kàu 500 bān huè niā-niā, in hi̍k-sim ê tsuí-sòo iáu-buē khai-sí sio.
Tsit tiunn Hubble Thài-khong-bōng-uán-kiànn ê ká-sik iánn-siōng lāi-té, khó-kiàn-kng sī nâ-sik--ê, kīn-âng-guā-suànn sī tshinn-sik--ê, tsuí-sòo guân-tsú huat-siā-suànn sī âng-sik--ê.

## [English] Young Stars of NGC 346
The [massive stars][massive stars] of NGC 346 are short lived, but very [energetic][energetic].
The star cluster is embedded in the largest star forming region in the [Small Magellanic Cloud][Small Magellanic Cloud e], some 210,000 light-years distant.
Their winds and radiation sweep out an interstellar cavern in the gas and dust cloud about 200 light-years across, [triggering][triggering] star formation and sculpting the region's dense inner edge.
Cataloged as N66, the star forming region also appears to contain a large population of [infant stars][infant stars 1].
A mere 3 to 5 million years old and not yet [burning hydrogen][burning hydrogen] in their cores, the [infant stars][infant stars 2] are strewn about the embedded star cluster.
In this false-color [Hubble Space Telescope image][Hubble Space Telescope image], visible and near-infrared light are seen as blue and green, while light from atomic hydrogen emission is red.

## 詞彙學習（漢羅/POJ/KIP/華語/English）
- 【大質量恆星】tōa-chit-liōng hêng-chhiⁿ/tuā-tsit-liōng hîng-tshinn/大質量恆星/massive star
- 【小麥哲倫星雲】Sió Be̍h-thiat-lûn seng-hûn/Sió Be̍h-thiat-lûn sing-hûn/小麥哲倫星雲/Small Magellanic Cloud (SMC)
- 【恆星形成區】hêng-chhiⁿ hêng-sêng-khu/hîng-tshinn hîng-sîng-khu/恆星形成區/star formation region
- 【嬰仔恆星】îⁿ-á hêng-chhiⁿ/înn-á hîng-tshinn/嬰仔恆星/infant star
- 【少年恆星】siàu-liân hêng-chhiⁿ/siàu-liân hîng-tshinn/少年恆星/young tar
- 【水素】chúi-sò͘/tsuí-sòo/氫/hydrogen
- 【Hubble 太空望遠鏡】Hubble Thài-khong-bōng-oán-kiàⁿ/Hubble Thài-khong-bōng-uán-kiànn/哈伯太空望遠鏡/Hubble Space Telescope
- 【假色影像】ká-sek iáⁿ-siōng/ká-sik iánn-siōng/假色影像/false-color image
- 【恆星風】hêng-chhiⁿ-hong/hîng-tshinn-hong/恆星風/stellar wind
- 【輻射】hok-siā/hok-siā/輻射/radiation
- 【NGC 346】NGC sam-sù-lio̍k/NGC sam-sù-lio̍k/NGC 346/NGC 346
- 【N66】N la̍k-cha̍p-la̍k/N la̍k-tsa̍p-la̍k/N66/N66

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[massive stars]:https://apod.nasa.gov/apod/ap991130.html
[energetic]:https://chandra.harvard.edu/photo/2003/ngc346/index.html
[Small Magellanic Cloud e]:https://apod.nasa.gov/apod/ap210105.html
[Small Magellanic Cloud t]:https://apod.tw/daily/20210105/
[triggering]:https://www.spitzer.caltech.edu/news/ssc2005-23-spitzer-captures-cosmic-mountains-of-creation
[infant stars]:https://apod.nasa.gov/apod/ap080916.html
[burning hydrogen]:https://solarsystem.nasa.gov/genesismission/science/module1/index.html
[infant stars 2]:https://chandra.harvard.edu/edu/formal/stellar_ev/story/index2.html
[Hubble Space Telescope image]:https://hubblesite.org/contents/media/images/2005/35/1818-Image.html

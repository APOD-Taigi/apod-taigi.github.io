---
title: 數位 kha-mé-lah 翕著 ê 月食
date: 2022-05-19
publishdate: 2022-05-19T11:45:00+0800
tags: [月食, 月全食, 月圓, 月盤, 幾何學, 半徑, 系列]
hero: https://apod.nasa.gov/apod/fap/image/2205/TLE_2022-05-16-02-59-35s1024.jpg
summary: 5 月 15 到 16 這暗，美國 Florida 中部 ê 天氣算袂䆀。這个樹仔頂 ê 光點弧，就是咧記錄月圓 拄著 月全食 ê 系列變化。
---

{{% apod %}}

- 原始文章：[A Digital Lunar Eclipse](https://apod.nasa.gov/apod/ap220519.html)
- 影像來源 kah [版權][copyright]：[Michael Cain](https://www.coldlifephotography.com/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 數位 kha-mé-lah 翕著 ê 月食
5 月 15 到 16 這暗，美國 Florida 州中部 ê 天氣算袂䆀。
這个樹仔頂 ê 光點弧，就是咧記錄月圓 拄著 月全食 ê 系列變化。
有一台數位 kha-mé-lah 每 5 分鐘翕一擺，予咱會當看著月食 tī 3 點鐘內 ê 變化過程。
月球 [趨 tùi 地球烏影 ê 時陣][glides through planet Earth's shadow]，月盤就變暗、變紅矣。
講實在--ê，咱若是算看覓這个系列相片 ê 中央有幾粒月球，就會知影月全食 tī 規个月食過程，佔差不多 90 分鐘 ê 時間。
西元前 270 年左右，希臘天文學家 [Aristarchus][Aristarchus] 嘛量過月全食愛經過偌濟時間。
應該是 [無通用][without the benefit] 電子錶抑是數位 kha-mé-lah 啦！
毋閣伊猶是用 [幾何學 ê 方式][using geometry]，利用月食經過 ê 時間 kah [地球][planet Earth] 半徑 ê 大細，簡單閣精確 算出月球 ê 距離。




## [POJ] Sò͘-ūi kha-mé-lah hip tio̍h ê Goe̍h-si̍t
5 goe̍h 15 kàu 16 chit àm, Bí-kok Florida chiu tiong-pō͘ ê thiⁿ-khì sǹg bōe-bái.
Chit ê chhiū-á téng ê kng-tiám hô͘, tō-sī leh kì-lo̍k goe̍h-îⁿ tú-tio̍h goe̍h-choân-si̍t ê hē-lia̍t piàn-hòa.
Ū chi̍t tâi sò͘-ūi kha-mé-lah múi 5 hun-cheng hip chi̍t tiuⁿ, hō͘ lán ē-tàng khòaⁿ-tio̍h goe̍h-si̍t tī 3 tiám-cheng lāi ê piàn-hòa kòe-têng.
Goe̍h-kiû chhu tùi Tē-kiû o͘-iáⁿ ê sî-chūn, goe̍h-pôaⁿ tō piàn àm, piàn âng ah.
Kóng si̍t-chāi--ê, lán nā-sī sǹg khòaⁿ-māi chit ê hē-lia̍t siòng-phìⁿ ê tiong-ng ū kúi lia̍p goe̍h-kiû, tō ē chai-iáⁿ goe̍h-choân-si̍t tī kui ê goe̍h-si̍t kòe-têng, chiàmf chha-put-to 90 hun-cheng ê sî-kan.
Se-goân chêng 270 nî chó-iū, Hi-la̍h thian-bûn-ha̍k-ka Aristarchus mā niû kòe goe̍h-choân-si̍t ài kéng-kòe gōa-chōe sî-kan.
Èng-kai sī bô-thang iōng tiān-chú-pió ia̍h-sī sò͘-ūi kha-mé-lah la̍h!
M̄-koh i iáu-sī iōng kí-hô-ha̍k ê hong-sek, lī-iōng goe̍h-si̍t kéng-kòe ê sî-kan kah Tē-kiû pòaⁿ-kèng ê tōa-sè, kán-tan koh cheng-khak sǹg-chhut Goe̍h-kiû ê kū-lî.



## [KIP] Sòo-uī kha-mé-lah hip tio̍h ê Gue̍h-si̍t
5 gue̍h 15 kàu 16 tsit àm, Bí-kok Florida tsiu tiong-pōo ê thinn-khì sǹg buē-bái.
Tsit ê tshiū-á tíng ê kng-tiám hôo, tō-sī leh kì-lo̍k gue̍h-înn tú-tio̍h gue̍h-tsuân-si̍t ê hē-lia̍t piàn-huà.
Ū tsi̍t tâi sòo-uī kha-mé-lah muí 5 hun-tsing hip tsi̍t tiunn, hōo lán ē-tàng khuànn-tio̍h gue̍h-si̍t tī 3 tiám-tsing lāi ê piàn-huà kuè-tîng.
Gue̍h-kiû tshu tuì Tē-kiû oo-iánn ê sî-tsūn, gue̍h-puânn tō piàn àm, piàn âng ah.
Kóng si̍t-tsāi--ê, lán nā-sī sǹg khuànn-māi tsit ê hē-lia̍t siòng-phìnn ê tiong-ng ū kuí lia̍p gue̍h-kiû, tō ē tsai-iánn gue̍h-tsuân-si̍t tī kui ê gue̍h-si̍t kuè-tîng, chiàmf tsha-put-to 90 hun-tsing ê sî-kan.
Se-guân tsîng 270 nî tsó-iū, Hi-la̍h thian-bûn-ha̍k-ka Aristarchus mā niû kuè gue̍h-tsuân-si̍t ài kíng-kuè guā-tsuē sî-kan.
Ìng-kai sī bô-thang iōng tiān-tsú-pió ia̍h-sī sòo-uī kha-mé-lah la̍h!
M̄-koh i iáu-sī iōng kí-hô-ha̍k ê hong-sik, lī-iōng gue̍h-si̍t kíng-kuè ê sî-kan kah Tē-kiû puànn-kìng ê tuā-sè, kán-tan koh tsing-khak sǹg-tshut Gue̍h-kiû ê kū-lî.

## [English] A Digital Lunar Eclipse
Recorded on May 15/16 this sequence of exposures follows the Full Moon during a total lunar eclipse as it arcs above treetops in the clearing skies of central Florida.
A frame taken every 5 minutes by a digital camera shows the progression of the eclipse over three hours.
The bright lunar disk grows dark and red as it [glides through planet Earth's shadow][glides through planet Earth's shadow].
In fact, counting the central frames in the sequence measures the roughly 90 minute duration of the total phase of this eclipse.
Around 270 BC, the Greek astronomer [Aristarchus][Aristarchus] also measured the duration of total lunar eclipses, but probably [without the benefit][without the benefit] of digital watches and cameras.
Still, [using geometry][using geometry] he devised a simple and impressively accurate way to calculate the Moon's distance in terms of the radius of [planet Earth][planet Earth], from the eclipse duration.

## 詞彙學習（漢羅/POJ/KIP/華語/English）
- 【月食】goe̍h-si̍t/gue̍h-si̍t/月食/lunar eclipse
- 【月全食】goe̍h-choân-si̍t/gue̍h-tsuân-si̍t/月全食/total lunar eclipse
- 【月圓】goe̍h-îⁿ/gue̍h-înn/滿月/full moon
- 【月盤】goe̍h-pôaⁿ/gue̍h-puânn/月盤/lunar disk
- 【幾何學】kí-hô-ha̍k/kí-hô-ha̍k/幾何學/geometry
- 【半徑】pòaⁿ-kèng/puànn-kìng/半徑/radius
- 【系列】hē-lia̍t/hē-lia̍t/系列/sequence
- 【希臘】Hi-la̍h/Hi-la̍h/希臘/Greek

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[glides through planet Earth's shadow]:https://moon.nasa.gov/news/172/what-you-need-to-know-about-the-lunar-eclipse/
[Aristarchus]:http://www-groups.dcs.st-and.ac.uk/~history/Mathematicians/Aristarchus.html
[without the benefit]:https://www.goodreads.com/quotes/54481-far-out-in-the-uncharted-backwaters-of-the-unfashionable-end
[using geometry]:http://www.phy6.org/stargaze/Shipprc2.htm
[planet Earth]:http://science.nasa.gov/earth-science/

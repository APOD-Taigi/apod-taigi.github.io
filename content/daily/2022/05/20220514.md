---
title: 月光下 ê 冰暈
date: 2022-05-14
publishdate: 2022-05-14T11:45:00+0800
tags: [幻月, 屈折, 反射, 月暈, 冰暈, 冰晶, 六角形冰晶, 屈折, 反射, 光弧, 幻月, 月狗, 環天頂弧, 環天頂虹弧, 北斗星, 大角星, 軒轅十四]
hero: https://apod.nasa.gov/apod/fap/image/2205/LunarHaloComplexLabels1024.jpg
summary: 北半球 4 月 15 月圓前後 ê 春天暗暝，tī 加拿大 Alberta 省 ê 天頂，出現這寡光閃閃 ê 幻影 。

categories: [podcast]
vocals: [阿錕]
---

{{% apod %}}

- 原始文章：[Ice Halos by Moonlight](https://apod.nasa.gov/apod/ap220514.html)
- 影像來源 kah [版權][copyright]：[Alan Dyer](http://www.amazingsky.com/), Amazingsky.com, [TWAN](http://www.twanight.org/)
- 做伙來看：[五月 15-16 ê 月全食](https://moon.nasa.gov/news/172/what-you-need-to-know-about-the-lunar-eclipse/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl4cruq4w03tn01zg14o9f1i8" >}}

## [漢羅] 月光下 ê 冰暈
北半球 4 月 15 月圓前後 ê 春天暗暝，tī 加拿大 Alberta 省 ê 天頂，出現這寡光閃閃 ê 幻影 。
這暗，光映映 ê 月光 kā tī 懸雲 ê 六角形冰晶 屈折 kah 反射去，產生這个 [複雜 ê 月暈][complex of halos] kah 光弧。
一般講來，這款現象 tī 日時 ê [日光較看會著][seen by sunlight]。
雖罔講光弧 kah 幻月（嘛叫做月狗） ê 色光，用目睭就會當直接看著。
毋閣這張闊幅 ê 月光天景，是 kā 30 秒到 1/20 秒 無仝感光時間 ê 相片組合起來 ê。
這幅圖頂懸 ê 北斗星，拄仔好 tī 咧微微仔笑 ê [環天頂虹弧][a smiling and rainbow-hued t] 面頂。
月娘 ê 倒爿有大角星，正爿頂懸有軒轅十四。
伊就 tī 這个 [22 度月暈][22 degree halo] ê 中心。
5 月 15 這暗會閣拄著月圓，咱會當 tī 夜空看著光映映 ê 月光。
明仔載 ê 月圓會變較暗一段時間，因為月球會 ùi 地球烏影下底行過，產生 [月全食][lunar eclipse]。

## [POJ] Goe̍h-kng hā ê peng-n̄g
Pak-pòaⁿ-kiû 4 goe̍h 15 goe̍h-îⁿ chêng-āu ê chhun-thiⁿ àm-mî, tī Ka-ná-tà Alberta séng ê thiⁿ-téng, chhut-hiān chit kóa kng-siám-siám ê hoàn-iáⁿ.
Chit àm, kng-iàⁿ-iàⁿ ê goe̍h-kng kā tī koân-hûn ê la̍k-kak-hêng peng-chiⁿ khut-chiat kah hoán-siā khì, sán-seng chit ê ho̍k-cha̍p ê goe̍h-n̄g kah kng-hô͘.
It-poaⁿ kóng-lâi, chit khoán hiān-siōng tī ji̍t-sî ê ji̍t-kng khah khòaⁿ ē-tio̍h.
Sui-bóng kóng kng-hô͘ kah hoàn-goe̍h (mā kiò-chò goe̍h-káu) ê sek-kng, iōng ba̍k-chiu to̍h ē-tàng ti̍t-chiap khòaⁿ-tio̍h.
M̄-koh chit tiuⁿ khoah-pak ê goe̍h-kng thian-kéng, sī kā 30 bió kàu 1/20 bió bô-kâng kám-kng sî-kan ê siòng-phìⁿ cho͘-ha̍p khí-lâi ê.
Chit pak tô͘ téng-koân ê Pak-táu-chhiⁿ, tú-á-hó tī leh bî-bî-á chhiò ê Khoán-thiⁿ-téng khēng-hô͘ bīn-téng.
Goe̍h-niû ê tò-pêng ū Tōa-kak-chhiⁿ, chiàⁿ-pêng téng-koân ū Hian-oân cha̍p-sì.
I to̍h tī chit ê 22 tō͘ goe̍h-n̄g ê tiong-sim.
5 goe̍h 15 chit àm ē koh tú-tio̍h goe̍h-îⁿ, lán ē-tàng tī iā-khong khòaⁿ-tio̍h kng-iàⁿ-iàⁿ ê goe̍h-kng.
Miâ-á-chài ê goe̍h-îⁿ ē piàn khah àm chi̍t tōaⁿ sî-kan, in-ūi Goe̍h-kiû ē ùi Tē-kiû o͘-iáⁿ ē-té kiâⁿ kòe, sán-seng goe̍h-choân-si̍t.

## [KIP] Gue̍h-kng hā ê ping-n̄g
Pak-puànn-kiû 4 gue̍h 15 gue̍h-înn tsîng-āu ê tshun-thinn àm-mî, tī Ka-ná-tà Alberta síng ê thinn-tíng, tshut-hiān tsit kuá kng-siám-siám ê huàn-iánn.
Tsit àm, kng-iànn-iànn ê gue̍h-kng kā tī kuân-hûn ê la̍k-kak-hîng ping-tsinn khut-tsiat kah huán-siā khì, sán-sing tsit ê ho̍k-tsa̍p ê gue̍h-n̄g kah kng-hôo.
It-puann kóng-lâi, tsit khuán hiān-siōng tī ji̍t-sî ê ji̍t-kng khah khuànn ē-tio̍h.
Sui-bóng kóng kng-hôo kah huàn-gue̍h (mā kiò-tsò gue̍h-káu) ê sik-kng, iōng ba̍k-tsiu to̍h ē-tàng ti̍t-tsiap khuànn-tio̍h.
M̄-koh tsit tiunn khuah-pak ê gue̍h-kng thian-kíng, sī kā 30 bió kàu 1/20 bió bô-kâng kám-kng sî-kan ê siòng-phìnn tsoo-ha̍p khí-lâi ê.
Tsit pak tôo tíng-kuân ê Pak-táu-tshinn, tú-á-hó tī leh bî-bî-á tshiò ê Khuán-thinn-tíng khīng-hôo bīn-tíng.
Gue̍h-niû ê tò-pîng ū Tuā-kak-tshinn, tsiànn-pîng tíng-kuân ū Hian-uân tsa̍p-sì.
I to̍h tī tsit ê 22 tōo gue̍h-n̄g ê tiong-sim.
5 gue̍h 15 tsit àm ē koh tú-tio̍h gue̍h-înn, lán ē-tàng tī iā-khong khuànn-tio̍h kng-iànn-iànn ê gue̍h-kng.
Miâ-á-tsài ê gue̍h-înn ē piàn khah àm tsi̍t tuānn sî-kan, in-uī Gue̍h-kiû ē uì Tē-kiû oo-iánn ē-té kiânn kuè, sán-sing gue̍h-tsuân-si̍t.

## [English] Ice Halos by Moonlight


An almost full moon on April 15 brought these luminous apparitions to a northern spring night over Alberta Canada.
On that night, bright moonlight refracted and reflected by hexagonal ice crystals in high clouds created a [complex of halos][complex of halos] and arcs more commonly [seen by sunlight][seen by sunlight] in daytime skies.
While the colors of the arcs and moondogs or paraselenae were just visible to the unaided eye, a blend of exposures ranging from 30 seconds to 1/20 second was used to render this moonlit wide-angle skyscape.
The Big Dipper at the top of the frame sits just above [a smiling and rainbow-hued][a smiling and rainbow-hued e] circumzenithal arc.
With Arcturus left and Regulus toward the right the Moon is centered in its often spotted [22 degree halo][22 degree halo].
May 15 will also see the bright light of a Full Moon shining in Earth's night skies.
Tomorrow's Full Moon will be dimmed for a while though, as it slides through Earth's shadow in a total [lunar eclipse][lunar eclipse].

## 詞彙學習

|漢羅|POJ|KIP|華語|English|
|-|-|-|-|-|
|月暈|goe̍h-n̄g|gue̍h-n̄g|月暈|moon halo|
|冰暈|peng-n̄g|ping-n̄g|冰暈|ice halo|
|六角形|la̍k-kak-hêng|la̍k-kak-hîng|六角形|hexagonal|
|冰晶|peng-chiⁿ|ping-tsinn|冰晶|ice crystals|
|屈折|khut-chiat|khut-tsiat|折射|refraction|
|反射|hoán-siā|huán-siā|反射|reflection|
|光弧|kng-hô͘|kng-hôo|光弧|arc|
|幻月|hoàn-goe̍h|huàn-gue̍h|幻月|paraselenae|
|月狗|goe̍h-káu|gue̍h-káu|月狗|moondogs|
|環天頂弧|Khoân-thiⁿ-téng-hô͘|Khuân-thinn-tíng-hôo|環天頂弧|circumzenithal arc|
|環天頂虹弧|khoân thiⁿ-téng khēng-hô͘|khuân thinn-tíng khīng-hôo|彩虹色環天頂弧|rainbow-hued circumzenithal arc|
|北斗星|Pak-tâu-chhiⁿ|Pak-tâu-tshinn|北斗七星|the Big Dipper|
|大角星|Tōa-kak-chhiⁿ|Tuā-kak-tshinn|大角星|Arcturus|
|軒轅十四|Hian-oân cha̍p-sì|Hian-uân tsa̍p-sì|軒轅十四|Regulus|
|加拿大|Ka-ná-tà|Ka-ná-tà|加拿大|Canada|
- 【1/20 秒】jī-cha̍p hun chi it bió/jī-tsa̍p hun tsi it bió/ 1/20 秒/ 1/20 seond

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[complex of halos]:https://en.wikipedia.org/wiki/Atmospheric_optics#Halos
[seen by sunlight]:https://apod.nasa.gov/apod/ap181221.html
[a smiling and rainbow-hued e]:https://apod.nasa.gov/apod/ap220311.html
[a smiling and rainbow-hued t]:https://apod.nasa.gov/apod/ap220311.html
[22 degree halo]:https://apod.nasa.gov/apod/ap150403.html
[lunar eclipse]:https://solarsystem.nasa.gov/eclipses/about-eclipses/types/#otp_lunar_eclipses

---
title: 萬千色光 ê 月娘
date: 2022-05-15
publishdate: 2022-05-15T11:45:00+0800
tags: [月全食, 散射, 地平線, 月圓, 屈折]
hero: https://apod.nasa.gov/apod/fap/image/2205/MoonColors_Pace_960.jpg
summary: 這張相片 kā 無仝色光 ê 月圓 khêng 做一張。這是一位天文攝影師 tī 過去 10 冬內，踮 意大利 無仝地點記錄 無仝色光 ê 月圓。
categories: [podcast]
vocals: [阿錕]
---

{{% apod %}}

- 原始文章：[Colors of the Moon](https://apod.nasa.gov/apod/ap220515.html)
- 影像來源 kah [版權][copyright]：[Marcella Giulia Pace](https://greenflash.photo/about-me/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl4my0uzt00es01x92e7if12e" >}}

## [漢羅] 萬千色光 ê 月娘
月娘是啥物色？
愛看是佗一工。
[月娘是袂發光 ê][dark Moon]，伊干焦會反射太陽光。
咱若是 tī 地球大氣層外口 kā 看，月娘是 [美麗][magnificent] ê 咖啡殕色。
毋閣咱若是 ùi [地球大氣層][Earth's atmosphere] 內底 kā 看，伊看起來可能會無仝。
[這張相片][featured image] kā 無仝色光 ê 月圓 khêng 做一張。
這是一位天文攝影師 tī 過去 10 冬內，踮 [意大利][Italy] [無仝地點][different locations] 記錄 無仝色光 ê 月圓。
一般講來，[紅色抑是黃色][red or yellow] ê 月娘，攏是 tī 地平線附近看著 ê。
藍光行過 [地球大氣層][Earth's atmosphere] 較長路線 ê 時陣，抑是拄著有較幼塗粉 ê 時陣，有一部份 [光線會去予散射去][blue light has been scattered away]。
[藍色月娘][blue-colored moon] 是閣較罕得看著 ê，代表講咱是 tī 有較大粒塗粉 ê 大氣層內底看著伊--ê。
是啥物造成茄仔色 ê 月娘，咱 [到今猶毋知][unclear]，可能是幾若款效應組合起來 ê 結果。
上尾彼粒月娘是 [2018 年 7 月 ê 月全食][total lunar eclipse of 2018 July]。
彼陣 ê 月娘，行到 [地球 ê 烏影下底][in Earth's shadow]。
月色會 [反紅][faint red]，是因為光線行過 [地球][Earth] [大氣層][air t] ê 時陣，去予 [屈折][refracted] 去矣。
今仔日毋若是月圓時，嘛是 [北美洲][North] 佮 [南美洲][South America] ê [月全食][total lunar eclipse]，咱可能會看著一寡 [平常時看袂著 ê 月色][unexpected lunar colorings t]。

## [POJ] Bān-chhian sek-kng ê Goe̍h-niû
Goe̍h-niû sī siáⁿ-mih sek?
Ài khòaⁿ sī toh chi̍t kang.
Goe̍h-nî sī bōe hoat-kng ê, i kan-na ē hoán-siā thài-iông-kng.
Lán nā-sī tī Tē-kiû tōa-khì-chân gōa-kháu kā khòaⁿ, goe̍h-niû sī bí-lē ê ka-pi phú-sek.
M̄-koh lán nā-sī ùi Tē-kiû tōa-khì-chân lāi-té kā khòaⁿ, i khòaⁿ--khí-lâi khó-lêng ē bô-kâng.
Chit tiuⁿ siòng-phìⁿ kā bô-kâng sek-kng ê goe̍h-îⁿ khêng chò chi̍t tiuⁿ.
Che sī chi̍t ūi thian-bûn liap-iáⁿ-su tī kòe-khì 10 tang lāi, tiàm I-tá-lī bô-kâng tē-tiám kì-lo̍k bô-kâng sek-kng ê goe̍h-îⁿ.
It-poaⁿ kóng-lâi, âng-sek iah-sī n̂g-sek ê goe̍h-niû, lóng sī tī tē-pêng-sòaⁿ hū-kīn khòaⁿ--tio̍h--ê.
Nâ-kng kiâⁿ koe Tē-kiû tōa-khì-chân khah tn̂g lō͘-sòaⁿ ê sî-chūn, iah-sī tú-tio̍h ū khah iù thô͘-hún ê sî-chūn, ū chi̍t pō͘-hūn kng-sòaⁿ ē khì hō͘ sàn-siā khì.
Nâ-sek goe̍h-niû sī khah hán-tit khòaⁿ--tio̍h ê, tāi-piáu kóng i sī tī ū khah tōa-lia̍p thô͘-hún ê tōa-khì-chân lāi-té khòaⁿ-tio̍h i--ê.
Sī siáⁿ-mih chō-sêng kiô-á-sek ê goe̍h-niû, lán kàu-taⁿ iáu m̄-chai, khó-lêng sī kúi-ā khoán hāu-èng cho͘-ha̍p khí-lâi ê kiat-kó.
Siōng bóe hit lia̍p goe̍h-niû sī 2018 nî 7 goe̍h ê Goe̍h-choân-si̍t.
Hit chūn ê goe̍h-niû, kiâⁿ kàu Tē-kiû ê o͘-iáⁿ ē-té.
Goe̍h-sek ē hoán âng, sī in-ūi kng-sòaⁿ kiâⁿ kòe Tē-kiû tōa-khì-chân ê sî-chūn, khì hō͘ khut-chiat khì ah.
Kin-á-ji̍t m̄-nā sī goe̍h-îⁿ sî, mā sī Pak-bí-chiu kah Lâm-bí-chiu ê Goe̍h-choân-si̍t, lán khó-lêng ē khòaⁿ-tio̍h chi̍t kóa pêng-siông-sî khòaⁿ bōe-tio̍h ê goe̍h-sek.

## [KIP] Bān-tshian sik-kng ê Gue̍h-niû
Gue̍h-niû sī siánn-mih sik?
Ài khuànn sī toh tsi̍t kang.
Gue̍h-nî sī buē huat-kng ê, i kan-na ē huán-siā thài-iông-kng.
Lán nā-sī tī Tē-kiû tuā-khì-tsân guā-kháu kā khuànn, gue̍h-niû sī bí-lē ê ka-pi phú-sik.
M̄-koh lán nā-sī uì Tē-kiû tuā-khì-tsân lāi-té kā khuànn, i khuànn--khí-lâi khó-lîng ē bô-kâng.
Tsit tiunn siòng-phìnn kā bô-kâng sik-kng ê gue̍h-înn khîng tsò tsi̍t tiunn.
Tse sī tsi̍t uī thian-bûn liap-iánn-su tī kuè-khì 10 tang lāi, tiàm I-tá-lī bô-kâng tē-tiám kì-lo̍k bô-kâng sik-kng ê gue̍h-înn.
It-puann kóng-lâi, âng-sik iah-sī n̂g-sik ê gue̍h-niû, lóng sī tī tē-pîng-suànn hū-kīn khuànn--tio̍h--ê.
Nâ-kng kiânn kue Tē-kiû tuā-khì-tsân khah tn̂g lōo-suànn ê sî-tsūn, iah-sī tú-tio̍h ū khah iù thôo-hún ê sî-tsūn, ū tsi̍t pōo-hūn kng-suànn ē khì hōo sàn-siā khì.
Nâ-sik gue̍h-niû sī khah hán-tit khuànn--tio̍h ê, tāi-piáu kóng i sī tī ū khah tuā-lia̍p thôo-hún ê tuā-khì-tsân lāi-té khuànn-tio̍h i--ê.
Sī siánn-mih tsō-sîng kiô-á-sik ê gue̍h-niû, lán kàu-tann iáu m̄-tsai, khó-lîng sī kuí-ā khuán hāu-ìng tsoo-ha̍p khí-lâi ê kiat-kó.
Siōng bué hit lia̍p gue̍h-niû sī 2018 nî 7 gue̍h ê Gue̍h-tsuân-si̍t.
Hit tsūn ê gue̍h-niû, kiânn kàu Tē-kiû ê oo-iánn ē-té.
Gue̍h-sik ē huán âng, sī in-uī kng-suànn kiânn kuè Tē-kiû tuā-khì-tsân ê sî-tsūn, khì hōo khut-tsiat khì ah.
Kin-á-ji̍t m̄-nā sī gue̍h-înn sî, mā sī Pak-bí-tsiu kah Lâm-bí-tsiu ê Gue̍h-tsuân-si̍t, lán khó-lîng ē khuànn-tio̍h tsi̍t kuá pîng-siông-sî khuànn buē-tio̍h ê gue̍h-sik.

## [English] Colors of the Moon

What color is the Moon?
It depends on the night.
Outside of the Earth's atmosphere, the [dark Moon][dark Moon], which shines by reflected sunlight, appears a [magnificent][magnificent]ly brown-tinged gray.
Viewed from inside the [Earth's atmosphere][Earth's atmosphere], though, the moon can appear quite different.
The [featured image][featured image] highlights a collection of apparent colors of the full moon documented by one astrophotographer over 10 years from [different locations][different locations] across [Italy][Italy].
A [red or yellow][red or yellow] colored moon usually indicates a moon seen near the horizon.
There, some of the [blue light has been scattered away][blue light has been scattered away] by a long path through the [Earth's atmosphere][Earth's atmosphere], sometimes laden with fine dust.
A [blue-colored moon][blue-colored moon] is more rare and can indicate a moon seen through an atmosphere carrying larger dust particles.
What created the purple moon is [unclear][unclear] -- it may be a combination of several effects.
The last image captures the [total lunar eclipse of 2018 July][total lunar eclipse of 2018 July] -- where the moon, [in Earth's shadow][in Earth's shadow], appeared a [faint red][faint red] -- due to light [refracted][refracted] through [air][air e] around the [Earth][Earth].
Today there is not only another full moon but a [total lunar eclipse][total lunar eclipse] visible to observers in [North][North] and [South America][South America] -- an occurrence that may lead to some [unexpected lunar colorings][unexpected lunar colorings e].

## 詞彙學習

|漢羅|POJ|KIP|華語|English|
|-|-|-|-|-|
|月全食|goe̍h-choân-si̍t|gue̍h-tsuân-si̍t|月全食|total lunar eclipse|
|散射|sàn-siā|sàn-siā|散射|scatter|
|屈折|khut-chiat|khut-tsiat|折射|refraction|
|反射|hoán-siā|huán-siā|反射|reflection|
|地平線|tē-pêng-sòaⁿ|tē-pîng-suànn|地平線|horizon|
|意大利|I-tá-lī|I-tá-lī|意大利|Italy|
|2018 年 7 月|jī-khòng-it-pat nî chhit goe̍h|jī-khòng-it-pat nî tshit gue̍h|2018 年 7 月|2018 July|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[dark Moon]:https://www.universetoday.com/19981/moon-albedo/
[magnificent]:https://apod.nasa.gov/apod/ap031109.html
[Earth's atmosphere]:https://climate.nasa.gov/news/2919/earths-atmosphere-a-multi-layered-cake/
[featured image]:https://greenflash.photo/greenflash-gallery/greenflash-gallery/portfolio/colors-of-the-moon/
[different locations]:https://youtu.be/G0EUqGhYZ6Y
[Italy]:https://en.wikipedia.org/wiki/Italy
[red or yellow]:http://curious.astro.cornell.edu/about-us/46-our-solar-system/the-moon/observing-the-moon/142-why-are-the-moon-and-sun-sometimes-orange-or-red-beginner
[blue light has been scattered away]:https://spaceplace.nasa.gov/blue-sky/en/
[Earth's atmosphere]:https://scied.ucar.edu/shortcontent/earths-atmosphere
[blue-colored moon]:https://www.loc.gov/everyday-mysteries/astronomy/item/what-is-a-blue-moon-is-it-ever-really-blue/
[unclear]:https://s3.amazonaws.com/cdn-origin-etr.akc.org/wp-content/uploads/2018/09/29083523/GettyImages-157531381-1024x746.jpg
[total lunar eclipse of 2018 July]:https://apod.nasa.gov/apod/ap190120.html
[in Earth's shadow]:https://sservi.nasa.gov/wp-content/uploads/2014/04/si_lunar-eclipse_geometry.jpg
[faint red]:https://www.timeanddate.com/eclipse/why-does-moon-look-red-lunar-eclipse.html
[refracted]:https://www.sciencelearn.org.nz/resources/49-refraction-of-light
[air e]:https://apod.nasa.gov/apod/ap220417.html
[air t]:https://apod.tw/daily/20220417/
[Earth]:https://solarsystem.nasa.gov/planets/earth/overview/
[total lunar eclipse]:https://www.timeanddate.com/eclipse/lunar/2022-may-16
[North]:https://en.wikipedia.org/wiki/North_America
[South America]:https://en.wikipedia.org/wiki/South_America
[unexpected lunar colorings e]:https://apod.nasa.gov/apod/ap211201.html
[unexpected lunar colorings t]:https://apod.tw/daily/20211201/

---
title: 埃及金字塔 kah 天頂 ê 行星
date: 2022-05-04
publishdate: 2022-05-04T11:45:00+0800
tags: [行星連珠, UNESCO, 聯合國教科文組織, 世界遺產, Djoser 樓梯金字塔, Saqqara 大墓地, 藍色時間, 木星, 金星, 火星, 土星, 角距離]
hero: https://apod.nasa.gov/apod/fap/image/2205/PyramidPlanets_Fatehi_1080.jpg
summary: 咱這馬透早猶看會著行星連珠。木星、金星、火星、kah 土星，ùi 四月中開始到今，會 tī 透早踮天頂排做一逝，這是規世界攏看會著 ê 現象。
categories: [podcast]
vocals: [阿錕]
---

{{% apod %}}

- 原始文章：[Planets Over Egyptian Pyramid](https://apod.nasa.gov/apod/ap220504.html)
- 影像來源 kah [版權][copyright]：[Osama Fatehi](https://www.instagram.com/osama.fathi.nswatcher85/)
- 投稿予 APOD：[早起時 ê 行星連珠 - 2022 年版](https://www.facebook.com/media/set/?set=a.4646593048778211&type=3)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl4025dfo09us01u3408ubhj5" >}}

## [漢羅] 埃及金字塔 kah 天頂 ê 行星
咱這馬透早，猶看會著行星連珠。
木星、金星、火星、kah 土星，ùi 四月中開始到今，會 tī 透早踮天頂排做一逝，這是規世界攏看會著 ê 景色。
[這張相片][featured image] 有翕著天頂幾若粒行星，是頂個月 tī [UNESCO 聯合國教科文組織 世界遺產][UNESCO World Heritage] ê [現場][Site]，[Djoser 樓梯金字塔][Pyramid of Djoser] 翕 ê。
這个金字塔 tī [埃及][Egypt] ê [Saqqara][Saqqara] 大墓地，是 西元前 27 世紀起--ê。
伊是目前為止咱所知影 [上老 ê 金字塔][oldest pyramids]。
這是兩張相片合成 ê，前景是日落進前 ê [藍色時間][blue hour] 翕 ê，背景是踮仝一位，毋閣是隔轉工 ê 透早翕 ê。
是講，[早起時 ê 行星連珠][morning planet line-up t]，其實是 [沓沓仔咧改變][slowly changing]。
頂個月底，[木星 kah 金星換位][Jupiter and Venus switched places] 矣。
這個月底，木星 kah 火星嘛會換位，兩粒行星 ê 角距離會 [比 1 度閣較近][within one-degree]。
這張媠甲親像一幅圖 ê 行星連珠，只是巧合爾爾。
[Tī in ê 世界內底][all of these worlds]，猶是繼續踅 [太陽][the Sun] 咧行，就 kah 過去幾若十億冬仝款。
這是比這个 [古早時代起--ê Djoser 金字塔][ancient Pyramid of Djoser]，閣較早就有 ê 代誌。



## [POJ] Ai-ki̍p Kim-jī-thah kah Thiⁿ-téng ê Kiâⁿ-chhiⁿ
Lán chit-má thàu-chá, iáu khòaⁿ-ē-tio̍h kiâⁿ-chhiⁿ-liân-chu.
Bo̍k-chhiⁿ, Kim-chhiⁿ, Hóe-chhiⁿ, kah Thó͘-chhiⁿ, ùi sì goe̍h tiong khai-sí kàu taⁿ, ē tī thàu-chá tiám thiⁿ-téng pâi chò chi̍t chōa, che sī kui sè-kài lóng khòaⁿ-ē-tio̍h ê kéng-sek.
Chit tiuⁿ siòng-phìⁿ ū hip tio̍h thiⁿ-téng kúi-ā lia̍p kiâⁿ-chhiⁿ, sī téng kò goe̍h tī UNESCO Liân-ha̍p-kok Kàu-kho-bûn cho͘-chit Sè-kài-ûi-sán ê hiān-tiûⁿ, Djoser Lâu-thui Kim-jī-thah hip ê.
Chit ê kim-jī-thah tī Ai-ki̍p ê Saqqara Tōa-bōng-tē, sī se-goân chêng 27 sè-kí khí--ê.
I sī bo̍k-chêng ûi-chí lán só͘ chai-iáⁿ siōng lāu ê kim-jī-thah.
Che sī nn̄g tiuⁿ siòng-phìⁿ ha̍p-sêng ê, chiân-kéng sī ji̍t-lo̍h chìn-chêng ê nâ-sek sî-kan hip ê, pōe-kéng sī tiám kâng chi̍t ūi, m̄-koh sī keh-tńg-kang ê thàu-chá hip ê.
Sī kóng, chá-khí-sî ê kiâⁿ-chhiⁿ-liân-chu, kî-si̍t sī tau̍h-tau̍h-á leh kái-piàn.
Téng kò goe̍h té, Bo̍k-chhiⁿ kah Kim-chhiⁿ ōaⁿ ūi ah.
Chit kò goe̍h té, Bo̍k-chhiⁿ kah Hóe-chhiⁿ mā ē ōaⁿ ūi, nn̄g lia̍p kiâⁿ-chhiⁿ ê kak-kū-lî ē pí chi̍t tō͘ koh khah kīn.
Chit tiuⁿ súi kah chhiⁿ-chhiūⁿ chi̍t pak tô͘ ê kiâⁿ-chhiⁿ-liân-chu, chí-sī khá-ha̍p niā-niā.
Tī in ê sè-kài lāi-té, iáu sī kè-sio̍k se̍h Thài-iông leh kiâⁿ, to̍h kah kòe-khì kúi-ā cha̍p-ek tang kāng-khoán.
Che sī pí chit ê kó͘-chá sî-tāi khí--ê Djoser Kim-jī-thah, koh khah chá to̍h ū ê tāi-chì.

## [KIP] Ai-ki̍p Kim-jī-thah kah Thinn-tíng ê Kiânn-tshinn
Lán tsit-má thàu-tsá, iáu khuànn-ē-tio̍h kiânn-tshinn-liân-tsu.
Bo̍k-tshinn, Kim-tshinn, Hué-tshinn, kah Thóo-tshinn, uì sì gue̍h tiong khai-sí kàu tann, ē tī thàu-tsá tiám thinn-tíng pâi tsò tsi̍t tsuā, tse sī kui sè-kài lóng khuànn-ē-tio̍h ê kíng-sik.
Tsit tiunn siòng-phìnn ū hip tio̍h thinn-tíng kuí-ā lia̍p kiânn-tshinn, sī tíng kò gue̍h tī UNESCO Liân-ha̍p-kok Kàu-kho-bûn tsoo-tsit Sè-kài-uî-sán ê hiān-tiûnn, Djoser Lâu-thui Kim-jī-thah hip ê.
Tsit ê kim-jī-thah tī Ai-ki̍p ê Saqqara Tuā-bōng-tē, sī se-guân tsîng 27 sè-kí khí--ê.
I sī bo̍k-tsîng uî-tsí lán sóo tsai-iánn siōng lāu ê kim-jī-thah.
Tse sī nn̄g tiunn siòng-phìnn ha̍p-sîng ê, tsiân-kíng sī ji̍t-lo̍h tsìn-tsîng ê nâ-sik sî-kan hip ê, puē-kíng sī tiám kâng tsi̍t uī, m̄-koh sī keh-tńg-kang ê thàu-tsá hip ê.
Sī kóng, tsá-khí-sî ê kiânn-tshinn-liân-tsu, kî-si̍t sī ta̍uh-ta̍uh-á leh kái-piàn.
Tíng kò gue̍h té, Bo̍k-tshinn kah Kim-tshinn uānn uī ah.
Tsit kò gue̍h té, Bo̍k-tshinn kah Hué-tshinn mā ē uānn uī, nn̄g lia̍p kiânn-tshinn ê kak-kū-lî ē pí tsi̍t tōo koh khah kīn.
Tsit tiunn suí kah tshinn-tshiūnn tsi̍t pak tôo ê kiânn-tshinn-liân-tsu, tsí-sī khá-ha̍p niā-niā.
Tī in ê sè-kài lāi-té, iáu sī kè-sio̍k se̍h Thài-iông leh kiânn, to̍h kah kuè-khì kuí-ā tsa̍p-ik tang kāng-khuán.
Tse sī pí tsit ê kóo-tsá sî-tāi khí--ê Djoser Kim-jī-thah, koh khah tsá to̍h ū ê tāi-tsì.

## [English] Planets Over Egyptian Pyramid
The early morning planet parade continues.
Visible the world over, the planets Jupiter, Venus, Mars and Saturn have been lining up in the pre-dawn sky since since mid-April.
In the [featured image][featured image] taken last month, these planets were captured over the Step [Pyramid of Djoser][Pyramid of Djoser], a [UNESCO World Heritage][UNESCO World Heritage] [Site][Site].
Located in the [Saqqara][Saqqara] necropolis of [Egypt][Egypt], the pyramid was constructed in the 27th century BC and is one of the [oldest pyramids][oldest pyramids] known.
The two-image composite includes a foreground image taken during evening [blue hour][blue hour], and a background image captured from the same location the following morning.
The [morning planet line-up][morning planet line-up e] is [slowly changing][slowly changing].
At the end of last month, planets [Jupiter and Venus switched places][Jupiter and Venus switched places], while at the end of this month, Jupiter and Mars will switch after passing [within one-degree][within one-degree] of each other.
Of course, this picturesque planetary angular alignment is a coincidence, as [all of these worlds][all of these worlds] continue to orbit [the Sun][the Sun] as they have for billions of years, well before even the [ancient Pyramid of Djoser][ancient Pyramid of Djoser] was built.

## 詞彙學習

|漢羅|POJ|KIP|華語|English|
|-|-|-|-|-|
|行星連珠|kiâⁿ-chhiⁿ-liân-chu|kiânn-tshinn-liân-tsu|行星連珠|planet parade|
|聯合國教科文組織|Liân-ha̍p-kok Kàu-kho-bûn cho͘-chit|Liân-ha̍p-kok Kàu-kho-bûn tsoo-tsit|聯合國教科文組織|UNESCO|
|世界遺產|Sè-kài-ûi-sán|Sè-kài-uî-sán|世界遺產|World Heritage|
|Djoser 樓梯金字塔|Djoser Lâu-thui Kim-jī-thah|Djoser Lâu-thui Kim-jī-thah|左塞爾階梯金字塔|the Step Pyramid of Djoser|
|Saqqara 大墓地|Saqqara Tōa-bōng-tē|Saqqara Tuā-bōng-tē|薩卡拉墓地|the Saqqara necropolis|
|藍色時間|nâ-sek sî-kan|nâ-sik sî-kan|藍色時間|blue hour|
|角距離|kak-kū-lî|kak-kū-lî|角距離|angular distance|
|木星|Bo̍k-chhiⁿ|Bo̍k-tshinn|木星|Jupiter|
|金星|Kim-chhiⁿ|Kim-tshinn|金星|Venus|
|火星|Hóe-chhiⁿ|Hué-tshinn|火星|Mars|
|土星|Thó͘-chhiⁿ|Thóo-tshinn|土星|Saturn|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[featured image]:https://www.instagram.com/p/CcwVzRdjJVe/
[Pyramid of Djoser]:https://en.wikipedia.org/wiki/Pyramid_of_Djoser
[UNESCO World Heritage]:https://whc.unesco.org/en/list/
[Site]:https://en.wikipedia.org/wiki/World_Heritage_Site
[Saqqara]:https://youtu.be/aoOh62XiDv4
[Egypt]:https://en.wikipedia.org/wiki/Egypt
[oldest pyramids]:https://www.oldest.org/structures/pyramids/
[blue hour]:https://en.wikipedia.org/wiki/Blue_hour
[morning planet line-up e]:https://apod.nasa.gov/apod/ap220426.html
[morning planet line-up t]:https://apod.tw/daily/20220426/
[slowly changing]:https://www.nicepng.com/png/detail/893-8934255_cat-transparent-background-png-surprised-cat-png.png
[Jupiter and Venus switched places]:https://blogs.nasa.gov/Watch_the_Skies/2022/04/01/mars-saturn-jupiter-venus-conjunctions-happening-this-month/
[within one-degree]:https://in-the-sky.org/news.php?id=20220529_20_100
[all of these worlds]:https://solarsystem.nasa.gov/solar-system/our-solar-system/overview/
[the Sun]:https://solarsystem.nasa.gov/solar-system/sun/in-depth/
[ancient Pyramid of Djoser]:https://www.worldhistory.org/article/862/the-step-pyramid-of-djoser-at-saqqara/

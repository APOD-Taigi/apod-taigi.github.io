---
title: Tī 地球烏影區看著 ê 月娘
date: 2022-05-20
publishdate: 2022-05-20T11:45:00+0800
tags: [沙崙, 月全食, 國際太空站, 地平線, 本影]
hero: https://apod.nasa.gov/apod/fap/image/2205/eclipse-lune-2022c1024.jpg
summary: 5 月 16 透早天猶未光，法國海岸 ê Pilat 沙崙 猶暗暗，沙景 kah 天景看起來是遐爾平靜。

categories: [podcast]
vocals: [阿錕]
---

{{% apod %}}

- 原始文章：[A View from Earth's Shadow](https://apod.nasa.gov/apod/ap220520.html)
- 影像來源 kah [版權][copyright]：[Maxime Oudoux](https://maximeoudouxphotographie.fr/articles-test-materiel-photographie/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl4cs04hz03ov01zp2csr4ud1" >}}

## [漢羅] Tī 地球烏影區看著 ê 月娘
5 月 16 透早天猶未光，法國海岸 ê [Pilat 沙崙][Dune of Pilat] 猶暗暗，沙景 kah 天景看起來是遐爾平靜。
這工，[地球 ê 本影][planet's dark umbral shadow e] 遮到太空去，kā 月娘閘去矣。
遮 ê [月全食][a lunar eclipse began] 才 tī 月落進前，拄欲開始 niă。
猶照會著日光 ê [國際太空站][International Space Station]，飛過西爿地平線。
相片內底 ê 光弧就是伊 tī 離地球 400 公里懸 ê 太空咧飛。
這个簡單構圖 ê 全景圖，是 tī 5 分鐘內連紲翕相 ê 系列相片 ê 其中一張。

## [POJ] Tī Tē-kiû o͘-iáⁿ khu khòaⁿ--tio̍h ê Goe̍h-niû
5 goe̍h 16 thàu-chá thiⁿ iáu-bōe kng, Hoat-kok hái-hōaⁿ ê Pilat soa-lūn iáu àm-àm, soa-kéng kah thian-kéng khòaⁿ--khí-lâi sī hiah-nī pêng-chēng.
Chit kang, Tē-kiû ê pún-iáⁿ jia kàu thài-khong khì, kā goe̍h-niû cha̍h khì--ah.
Chia ê goe̍h-choân-si̍t chiah tī goe̍h-lo̍h chìn-chêng, tú beh khai-sí niă.
Iáu chiò ē-tio̍h ji̍t-kng ê Kok-chè-thài-khong-chām, poe kòe sai-pêng tē-pêng-sòaⁿ.
Siòng-phìⁿ lāi-té ê kng-hô͘ tō-sī i tī lī Tē-kiû 400 kong-lí koân ê thài-khong leh poe.
Chit ê kán-tan kó͘-tô͘ ê choân-kéng-tô͘, sī tī 5 hun-cheng lāi liân-sòa hip-siòng ê hē-lia̍t siòng-phìⁿ ê kî-tiong chi̍t tiuⁿ.


## [KIP] Tī Tē-kiû oo-iánn khu khuànn--tio̍h ê Gue̍h-niû
5 gue̍h 16 thàu-tsá thinn iáu-buē kng, Huat-kok hái-huānn ê Pilat sua-lūn iáu àm-àm, sua-kíng kah thian-kíng khuànn--khí-lâi sī hiah-nī pîng-tsīng.
Tsit kang, Tē-kiû ê pún-iánn jia kàu thài-khong khì, kā gue̍h-niû tsa̍h khì--ah.
Tsia ê gue̍h-tsuân-si̍t tsiah tī gue̍h-lo̍h tsìn-tsîng, tú beh khai-sí niă.
Iáu tsiò ē-tio̍h ji̍t-kng ê Kok-tsè-thài-khong-tsām, pue kuè sai-pîng tē-pîng-suànn.
Siòng-phìnn lāi-té ê kng-hôo tō-sī i tī lī Tē-kiû 400 kong-lí kuân ê thài-khong leh pue.
Tsit ê kán-tan kóo-tôo ê tsuân-kíng-tôo, sī tī 5 hun-tsing lāi liân-suà hip-siòng ê hē-lia̍t siòng-phìnn ê kî-tiong tsi̍t tiunn.

## [English] A View from Earth's Shadow

This serene sand and skyscape finds the [Dune of Pilat][Dune of Pilat] on the coast of France still in Earth's shadow during the early morning hours of May 16.
Extending into space, the [planet's dark umbral shadow][planet's dark umbral shadow] covered the Moon on that date.
From that location the total phase of [a lunar eclipse began][a lunar eclipse began] just before moonset.
Still in sunlight though, the [International Space Station][International Space Station] crossed from the western horizon, its bright flat arc traced through the sky over 400 km above planet Earth.
The simply constructed panoramic scene was captured over a 5 minute period in a series of consecutive images.

## 詞彙學習（漢羅/POJ/KIP/華語/English）
- 【沙崙】soa-lūn/sua-lūn/沙丘/dune
- 【月全食】goe̍h-choân-si̍t/gue̍h-tsuân-si̍t/月全食/total lunar eclipse
- 【國際太空站】Kok-chè-thài-khong-chām/Kok-tsè-thài-khong-tsām/國際太空站/International Space Station
- 【地平線】tē-pêng-sòaⁿ/tē-pîng-suànn/地平線/horizon
- 【本影】pún-iáⁿ/pún-iánn/本影/umbral shadow


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Dune of Pilat]:https://en.wikipedia.org/wiki/Dune_of_Pilat#/media/File:DunePyla.JPG
[planet's dark umbral shadow e]:https://apod.nasa.gov/apod/ap211125.html
[planet's dark umbral shadow t]:https://apod.tw/daily/20211125/
[a lunar eclipse began]:https://moon.nasa.gov/news/172/what-you-need-to-know-about-the-lunar-eclipse/
[International Space Station]:https://twitter.com/AstroSamantha/status/1526182900210847745/photo/1

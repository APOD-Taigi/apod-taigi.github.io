---
title: 水星 ê 鈉尾
date: 2022-05-03
publishdate: 2022-05-03T11:45:00+0800
tags: [彗星, 鈉, 鈉尾, 水星, 昴宿星團, 信使號太空船, 水星尾溜, 濾光片]
hero: https://apod.nasa.gov/apod/fap/image/2205/MercuryTailPleiades_Voltmer_960_annotated.jpg
summary: 彼毋是彗星喔！ Tī 昴宿星團 下跤翕粒，是水星。
---

{{% apod %}}

- 原始文章：[Mercury's Sodium Tail](https://apod.nasa.gov/apod/)
- 影像來源 kah 版權：[Sebastian Voltmer](https://www.voltmer.de/about/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 水星 ê 鈉尾
彼毋是彗星喔！
Tī [昴宿星團][Pleiades star cluster t] 下跤翕粒，是水星。
對 [太陽系上內底翕粒行星][Solar System's innermost planet] 長時間感光，會看著一个料想外 ê 物件：一條尾溜。
[水星][Mercury] 薄薄 ê [大氣層][atmosphere] 內底有少量 ê [鈉元素][sodium 1]，會去予太陽光激發發光。
太陽光嘛會共 [水星表面][Mercury's surface] ê 分子放出來，捒去較遠 ê 所在。
尤其是 ùi [鈉元素][sodium 2] 發出 ê 黃光，是有較光。
這張深空相片是頂禮拜 tī [西班牙][Spain] La Palma 翕 ê，咱看會著水星 kah 伊 ê [鈉尾][sodium tail]。
毋閣這是有鬥濾光片翕 ê，會予發出鈉元素 ê [黃光][yellow light] 透過來。
頭一擺 [預測][predicted] 水星有尾溜是 tī 1980 年代，頭一擺去 hŏng [揣著][discovered] 是 tī 2001 年。
有一隻 ùi 2011 到 2015 年 踅水星咧行 ê [NASA][NASA] [信使號機器人太空船][MESSENGER spacecraft]，對水星 [做足濟觀測][multiple observations]，提著足濟尾溜 ê 細節。
是講，一般咱講著 [尾溜][Tails]，攏是咧講 [彗星][comets t] ê 尾溜較濟。


## [POJ] Chúi-chhiⁿ ê La̍p-bóe
He m̄-sī hui-chhiⁿ o͘h!
Tī Báu-siù-seng-thoân ē-kha hip lia̍p, sī Chúi-chhiⁿ.
Tùi Thài-iông-hē siōng lāi-té hip lia̍p kiâⁿ-chhiⁿ tn̂g sî-kan kám-kng, ē khòaⁿ-tio̍h chi̍t ê liāu-sióng gōa ê mi̍h-kiāⁿ: chi̍t tiâu bóe-liu.
Chúi-chhiⁿ po̍h-po̍h ê tōa-khì-chân lāi-té ū chió-liōng ê la̍p goân-sò͘, ē khì hō͘ thài-iông-kng kek-hoat  hoat-kng.
Thài-iông-kng mā ē kā Chúi-chhiⁿ piáu-bīn ê hun-chú pàng--chhut-lâi, sak khì khah hn̄g ê só͘-chāi.
Iû-kî sī ùi la̍p goân-sò͘ hoat-chhut ê n̄g-kng, sī ū khah kng.
Chit tiuⁿ chhim-khong siòng-phìⁿ sī téng lé-pài tī Se-pan-gâ La Palma hip ê, lán khòaⁿ-ē-tio̍h Chúi-chhiⁿ kah i ê la̍p-bóe.
M̄-koh che sī ū tàu lū-kng-phìⁿ hip ê, ē hō͘ hoat-chhut la̍p goân-sò͘ ê n̂g-kng thàu--kòe-lâi.
Thâu chi̍t pái ū-chhek Chúi-chhiⁿ ū bóe-liu sī tī 1980 nî-tāi, thâu chi̍t pái khì hŏng chhōe-tio̍h sī tī 2001 nî.
Ū chi̍t chiah ùi 2011 kàu 2015 nî se̍h Chúi-chhiⁿ leh kiâⁿ ê NASA Sìn-sú-hō ke-khì-lâng thài-khong-chûn, tùi Chúi-chhiⁿ chò chiok-chōe koan-chhek, the̍h tio̍h chiok chōe bóe-liu ê sè-chiat.
Sī kóng, it-poaⁿ lán kóng tio̍h bóe-liu, lóng sī leh kóng hui-chhiⁿ ê bóe-liu khah chōe.

## [KIP] Tsuí-tshinn ê La̍p-bué
He m̄-sī hui-tshinn ooh!
Tī Báu-siù-sing-thuân ē-kha hip lia̍p, sī Tsuí-tshinn.
Tuì Thài-iông-hē siōng lāi-té hip lia̍p kiânn-tshinn tn̂g sî-kan kám-kng, ē khuànn-tio̍h tsi̍t ê liāu-sióng guā ê mi̍h-kiānn: tsi̍t tiâu bué-liu.
Tsuí-tshinn po̍h-po̍h ê tuā-khì-tsân lāi-té ū tsió-liōng ê la̍p guân-sòo, ē khì hōo thài-iông-kng kik-huat  huat-kng.
Thài-iông-kng mā ē kā Tsuí-tshinn piáu-bīn ê hun-tsú pàng--tshut-lâi, sak khì khah hn̄g ê sóo-tsāi.
Iû-kî sī uì la̍p guân-sòo huat-tshut ê n̄g-kng, sī ū khah kng.
Tsit tiunn tshim-khong siòng-phìnn sī tíng lé-pài tī Se-pan-gâ La Palma hip ê, lán khuànn-ē-tio̍h Tsuí-tshinn kah i ê la̍p-bué.
M̄-koh tse sī ū tàu lū-kng-phìnn hip ê, ē hōo huat-tshut la̍p guân-sòo ê n̂g-kng thàu--kuè-lâi.
Thâu tsi̍t pái ū-tshik Tsuí-tshinn ū bué-liu sī tī 1980 nî-tāi, thâu tsi̍t pái khì hŏng tshuē-tio̍h sī tī 2001 nî.
Ū tsi̍t tsiah uì 2011 kàu 2015 nî se̍h Tsuí-tshinn leh kiânn ê NASA Sìn-sú-hō ke-khì-lâng thài-khong-tsûn, tuì Tsuí-tshinn tsò tsiok-tsuē kuan-tshik, the̍h tio̍h tsiok tsuē bué-liu ê sè-tsiat.
Sī kóng, it-puann lán kóng tio̍h bué-liu, lóng sī leh kóng hui-tshinn ê bué-liu khah tsuē.

## [English] Mercury's Sodium Tail
That's no comet.
Below the [Pleiades star cluster][Pleiades star cluster e] is actually a planet: Mercury.
Long exposures of our [Solar System's innermost planet][Solar System's innermost planet] may reveal something unexpected: a tail.
[Mercury][Mercury]'s thin [atmosphere][atmosphere] contains small amounts of [sodium][sodium 1] that glow when excited by light from the Sun.
Sunlight also liberates these molecules from [Mercury's surface][Mercury's surface] and pushes them away.
The yellow glow from [sodium][sodium 2], in particular, is relatively bright.
Pictured, Mercury and its [sodium tail][sodium tail] are visible in a deep image taken last week from La Palma, [Spain][Spain] through a filter that primarily transmits [yellow light][yellow light] emitted by sodium.
First [predicted][predicted] in the 1980s, Mercury's tail was first [discovered][discovered] in 2001.
Many tail details were revealed in [multiple observations][multiple observations] by [NASA][NASA]'s robotic [MESSENGER spacecraft][MESSENGER spacecraft] that orbited Mercury between 2011 and 2015.
[Tails][Tails], of course, are usually associated with [comets][comets e].

## 詞彙學習（漢羅/POJ/KIP/華語/English）
- 【水星】Chúi-chhiⁿ/Tsuí-tshinn/水星/Mercury
- 【鈉】la̍p/la̍p/鈉/Sodium
- 【鈉尾】la̍p-bóe/la̍p-bué/鈉尾/sodium tail
- 【昴宿星團】Báu-siù-seng-thoân/Báu-siù-sing-thuân/昴宿星團/Pleiades star cluster
- 【信使號太空船】Sìn-sú-hō thài-khong-chûn/Sìn-sú-hō thài-khong-tsûn/信使號太空船/MESSENGER spacecraft
- 【濾光片】lū-kng-phìⁿ/lū-kng-phìnn/濾光片/filter
- 【彗星】hui-chhiⁿ/hui-tshinn/彗星/comet
- 【1980 年代】i̍t-kiú-pat-khòng nî-tāi/i̍t-kiú-pat-khòng nî-tāi/1980 年代/in the 1980s
- 【2001 年】jī-khòng-khòng-it nî/jī-khòng-khòng-it nî/2001 年/in 2001
- 【2011 年】jī-khòng-it-it nî/jī-khòng-it-it nî/2011 年/in 2011
- 【2015 年】jī-khòng-it-ngó͘ nî/jī-khòng-it-ngóo nî/2015 年/in 2015

-
{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Pleiades star cluster e]:https://apod.nasa.gov/apod/ap211124.html
[Pleiades star cluster t]:https://apod.tw/daily/20211124/
[Solar System's innermost planet]:https://solarsystem.nasa.gov/planets/mercury/overview/
[Mercury]:https://apod.nasa.gov/apod/ap170723.html
[atmosphere]:https://en.wikipedia.org/wiki/Atmosphere_of_Mercury
[sodium 1]:https://en.wikipedia.org/wiki/Sodium
[Mercury's surface]:https://apod.nasa.gov/apod/ap110616.html
[sodium 2]:https://youtu.be/dmcfsEEogxs?t=49
[sodium tail]:https://www.psi.edu/news/cover-pages/2018/mercurys-sodium-tail
[Spain]:https://en.wikipedia.org/wiki/Spain
[yellow light]:https://www.youtube.com/watch?v=7u3rRy97m9Y
[predicted]:https://ui.adsabs.harvard.edu/abs/1986GeoRL..13..423I/abstract
[discovered]:https://ui.adsabs.harvard.edu/abs/2001mses.conf...77P/abstract
[multiple observations]:https://www.nasa.gov/image-feature/mercurys-sodium-tail
[NASA]:https://www.nasa.gov/
[MESSENGER spacecraft]:https://www.nasa.gov/mission_pages/messenger/main/index.html
[Tails]:https://i.pinimg.com/originals/04/16/2e/04162ebbb47b9421cfceedf0908482d2.jpg
[comets e]:https://apod.nasa.gov/apod/ap220112.html
[comets t]:https://apod.tw/daily/20220112/

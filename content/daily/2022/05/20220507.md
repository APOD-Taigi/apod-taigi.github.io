---
title: 月光下 ê 紅水沖
date: 2022-05-07
publishdate: 2022-05-07T11:45:00+0800
tags: [紅水沖, 馬尾水沖, 地平線, 膨月]
hero: https://apod.nasa.gov/apod/fap/image/2205/2021-04-15_443amLunarFirefall1080P.jpg
summary: 2 月有幾若工會當 tī 美國 Yosemite 國家公園，看著足難得看著 ê 紅水沖。

---

{{% apod %}}

- 原始文章：[Firefall by Moonlight](https://apod.nasa.gov/apod/ap220507.html)
- 影像來源 kah [版權][copyright]：[Tara Mostofi](https://www.youtube.com/channel/UCBOHcRksI38-AR1ryQ5RKhg)
- 台文翻譯：[An-Li Tsai][An-Li Tsai] ([NCU][NCU])

## [漢羅] 月光下 ê 紅水沖
2 月有幾若工會當 tī 美國 [Yosemite 國家公園][Yosemite National Park]，看著足難得看--著 ê 紅水沖。
彼當陣河水 ùi 面頭前流過，天氣嘛足配合 ê，日落 ê 方向嘛拄拄仔好。
攝影師攏會 ùi 山跤揣一个上好 ê 地點來翕。
這个國家公園 [季節性 ê 馬尾水沖][seasonal Horsetail Fall]，會 tī 適當 ê 時機，去予 [El Capitan][of El Capitan] 岩壁 ê 烏影孤立出來。
紲落來，紅色 ê 日光會繼續照 tī 這个水沖。
免偌久，就會出現這个戲劇性、紅記記 ê 紅水沖，毋閣干焦會出現一時仔爾爾。
是講，[馬尾紅水沖][Horsetail firefall] 嘛會當 tī 有月光 ê 時陣看--著。
毋閣欲利用月光 ê 反射，就閣較困難矣。
紅水沖效應會 tī 月娘較光彼工，tī 月落彼陣，踮西爿地平線 ê 方向看--著。
這張相片是 4 月 15 透早，月娘欲落去進前翕 ê。
這个隨會無--去 ê 馬尾紅水沖，是 光-iàⁿ-iàⁿ ê 膨月共照予光 ê。
這陣 ê 天頂嘛有夠清，拄仔好予這个攝影計畫，通順利進行。

## [POJ] Goe̍h-kng hā ê Âng-chúi-chhiâng
Jī goe̍h ū kúi-ā kang ē-tàng tī Bí-kok Yosemite Kok-ka-kong-hn̂g, khòaⁿ tio̍h chiok lân-tek khòaⁿ--tio̍h ê âng-chúi-chhiâng.
Hit tang-chūn hô-chúi ùi bīn-thâu-chêng lâu kòe, thiⁿ-khì mā chiok phòe-ha̍p ê, ji̍t-lo̍h ê hong-hiòng mā tú-tú-á hó.
Liap-iáⁿ-su lóng ē ùi soaⁿ-kha chhoe chi̍t ê siōng hó ê tē-tiám lâi hip.
Chit ê kok-ka kong-hn̂g kùi-chiat sèng ê Bé-bóe chúi-chhiâng, ē tī sek-tong ê sî-ki, khì hō͘ El Capitan giâm-piah ê o͘-iáⁿ ko͘-li̍p chhut-lâi.
Sòa-lo̍h-lâi, âng-sek ê ji̍t-kng ē kè-sio̍k chiò tī chit ê chúi-chhiâng.
Bián gōa-kú, to̍h ē chhut-hiān chit ê hì-kio̍k sèng, âng-kì-kì ê âng-chúi-chhiâng, m̄-koh kan-na ē chhut-hiān chi̍t-sî-á niā-niā.
Sī kóng, Bé-bóe âng-chúi-chhiâng mā ē-tàng tī ū goe̍h-kng ê sî-chūn khòaⁿ--tio̍h.
M̄-koh beh lī-iōng goe̍h-kng ê hoán-siā, to̍h koh khah khùn-lân ah.
âng-chúi-chhiâng hāu-èng ē tī goe̍h-niû khah kng hit kang, tī goe̍h-lo̍h hit-chūn, tiàm sai-pêng tē-pêng-sòaⁿ ê hong-hiòng khòaⁿ--tio̍h.
Chit tiuⁿ siòng-phìⁿ sī 4 goe̍h 15 thàu-chá, goe̍h-niû beh lo̍h-khì chìn-chêng hip ê.
Chit ê sûi ē bô--khì ê Bé-bóe âng-chúi-chhiâng, sī kng-iàⁿ-iàⁿ ê phòng-goe̍h kā chiò hō͘ kng ê.
Chit chūn ê thiⁿ-téng mā ū-kàu chheng, tú-á-hó hō͘ chit ê liap-iáⁿ kè-ōe, thang sūn-lī chìn-hêng.


## [KIP] Gue̍h-kng hā ê Âng-tsuí-tshiâng
Jī gue̍h ū kuí-ā kang ē-tàng tī Bí-kok Yosemite Kok-ka-kong-hn̂g, khuànn tio̍h tsiok lân-tik khuànn--tio̍h ê âng-tsuí-tshiâng.
Hit tang-tsūn hô-tsuí uì bīn-thâu-tsîng lâu kuè, thinn-khì mā tsiok phuè-ha̍p ê, ji̍t-lo̍h ê hong-hiòng mā tú-tú-á hó.
Liap-iánn-su lóng ē uì suann-kha tshue tsi̍t ê siōng hó ê tē-tiám lâi hip.
Tsit ê kok-ka kong-hn̂g kuì-tsiat sìng ê Bé-bué tsuí-tshiâng, ē tī sik-tong ê sî-ki, khì hōo El Capitan giâm-piah ê oo-iánn koo-li̍p tshut-lâi.
Suà-lo̍h-lâi, âng-sik ê ji̍t-kng ē kè-sio̍k tsiò tī tsit ê tsuí-tshiâng.
Bián guā-kú, to̍h ē tshut-hiān tsit ê hì-kio̍k sìng, âng-kì-kì ê âng-tsuí-tshiâng, m̄-koh kan-na ē tshut-hiān tsi̍t-sî-á niā-niā.
Sī kóng, Bé-bué âng-tsuí-tshiâng mā ē-tàng tī ū gue̍h-kng ê sî-tsūn khuànn--tio̍h.
M̄-koh beh lī-iōng gue̍h-kng ê huán-siā, to̍h koh khah khùn-lân ah.
âng-tsuí-tshiâng hāu-ìng ē tī gue̍h-niû khah kng hit kang, tī gue̍h-lo̍h hit-tsūn, tiàm sai-pîng tē-pîng-suànn ê hong-hiòng khuànn--tio̍h.
Tsit tiunn siòng-phìnn sī 4 gue̍h 15 thàu-tsá, gue̍h-niû beh lo̍h-khì tsìn-tsîng hip ê.
Tsit ê suî ē bô--khì ê Bé-bué âng-tsuí-tshiâng, sī kng-iànn-iànn ê phòng-gue̍h kā tsiò hōo kng ê.
Tsit tsūn ê thinn-tíng mā ū-kàu tshing, tú-á-hó hōo tsit ê liap-iánn kè-uē, thang sūn-lī tsìn-hîng.

## [English] Firefall by Moonlight

On certain dates in February, an elusive firefall can be spotted at sunset in [Yosemite National Park][Yosemite National Park], when water flows, the weather cooperates and the direction to the setting Sun is just right.
Often photographed from vantage points below, at the right moment the park's [seasonal Horsetail Fall][seasonal Horsetail Fall] is isolated in the shadows of the steep walls [of El Capitan][of El Capitan].
Then, still illuminated with rays of reddened sunlight the waterfall briefly takes on a dramatic, fiery appearance.
But a [Horsetail firefall][Horsetail firefall] can be photographed by moonlight too.
Even more elusive by moonlight, the firefall effect can also be seen when a bright Moon sets at the right direction along the western horizon.
And skies were clear enough for this [well-planned imaging of an ephemeral Horsetail firefall][well-planned imaging of an ephemeral Horsetail firefall], lit by a bright gibbous Moon setting in the early morning hours of April 15.

## 詞彙學習（漢羅/POJ/KIP/華語/English）
- 【紅水沖】âng-chúi-chhiâng/âng-tsuí-tshiâng/火瀑布/firefall
- 【馬尾水沖】Bé-bóe chúi-chhiâng/Bé-bué tsuí-tshiâng/馬尾瀑布/Horsetail Fall
- 【Yosemite 國家公園】Yosemite Kok-ka-kong-hn̂g/Yosemite Kok-ka-kong-hn̂g/優勝美地國家公園/Yosemite National Park
- 【地平線】tē-pêng-sòaⁿ/tē-pîng-suànn/地平線/horizon
- 【膨月】phòng-goe̍h/phòng-gue̍h/凸月/gibbous Moon
- 【4 月 15】sì goe̍h cha̍p-gō͘/sì gue̍h tsa̍p-gōo/4 月 15 日/April 15



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Yosemite National Park]:https://www.nps.gov/yose/index.htm
[seasonal Horsetail Fall]:https://www.nps.gov/yose/planyourvisit/horsetailfall.htm
[of El Capitan]:https://apod.nasa.gov/apod/ap140321.html
[Horsetail firefall]:https://www.nps.gov/media/video/view.htm?id=FB33189C-F125-5646-87DC69A46F089202
[well-planned imaging of an ephemeral Horsetail firefall]:https://www.youtube.com/watch?v=vDlaUC4RMIg

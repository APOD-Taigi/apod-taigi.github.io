---
title: NGC 1316：星系相挵了後
date: 2022-05-17
publishdate: 2022-05-17T11:45:00+0800
tags: [NGC 1316, NGC 1317, 天爐座 A, 巨型氣體瓣, 長株圓星系, 暗塗粉帶, 捲螺仔星系, 球形星團, 假說]
hero: https://apod.nasa.gov/apod/fap/image/2205/Ngc1316_Turgeon_960.jpg
summary: NGC 1316 是一个大型長株圓星系。伊差不多 tī 1 億年前，就開始咧食伊厝邊一个較細 ê 星系 NGC 1317，就是正爿頂懸彼个。
categories: [podcast]
vocals: [阿錕]
---

{{% apod %}}

- 原始文章：[NGC 1316: After Galaxies Collide](https://apod.nasa.gov/apod/ap220517.html)
- 影像來源 kah 版權：翕相：[Greg Turgeon](https://www.instagram.com/gregturgeon_astro/); 影像處理：[Kiko Fairbairn](https://www.instagram.com/kikofairbairn/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl5160h30018801x6hi57b6ho" >}}

## [漢羅] NGC 1316：星系相挵了後
為著欲揣出造成 [NGC 1316][NGC 1316 1] 遮爾特殊景色 ê 原因，天文學家煞來變做偵探。
研究發現 [NGC 1316][NGC 1316 2] 是一个足大型 ê [長株圓星系][elliptical galaxy]。
伊差不多 tī 1 億年前，就開始咧食伊厝邊一个較細 ê [捲螺仔星系][spiral galaxy]，就是正爿頂懸彼个 [NGC 1317][NGC 1317]。
支持這款講法 ê 證據，就是咱會當 tī 這張闊幅深空 ê 影像內底，看著 [捲螺仔][spiral] 星系才有 ê 暗 [塗粉帶][dust lanes]、無蓋清楚 ê 捲螺仔結構、kah 恆星氣體相濫 ê 外殼。
毋閣有一項代誌 [咱猶無啥清楚][remains unexplained]，就是內底有一寡 應該袂出現 tī 遐 ê 細粒 [球形星團][globular star clusters]，就是相片內底較暗彼寡光點。
大部份 ê [長株圓星系][elliptical galaxies] 有比 [NGC 1316][NGC 1316 3] [閣較濟、閣較光 ê 球形星團][more and brighter globular clusters]。
毋閣這寡 [球形星團][globulars] 實在是傷老矣，應該毋是因為 [kah 捲螺仔星系相挵][spiral collision]，才生出來--ê。
有一款假說是講，這寡 [球形星團][globulars]，是 [NGC 1316][NGC 1316 4] 閣較早進前 食去 ê [星系][galaxy] 所留落來 ê 物件。
[NGC 1316][NGC 1316 5] 嘛叫做 天爐座 A。
伊閣有一个 hŏng 掣一趒 ê 特性，就是伊 ê [巨型氣體瓣][giant lobes of gas] tī [電波波段][radio waves] 實在是有夠光--ê 啦！



## [POJ] NGC 1316: Seng-hē sio-lòng liáu-āu
Ūi-tio̍h beh chhōe-chhut chō-sêng NGC 1316 chiah-nī te̍k-sû kéng-sek ê goân-in, thian-bûn ha̍k-ka soah-lâi piàn-chò cheng-thàm。
Gián-kiù hoat-hiān NGC 1316 sī chi̍t ê chiok tōa-hêng ê tn̂g-tu-îⁿ seng-hē.
I chha-put-to tī 1 ek nî chêng, tō khai-sí leh chia̍h i chhù-piⁿ chi̍t ê khah sè ê kńg-lê-á seng-hē, tō-sī chiàⁿ-pêng téng-koân hit ê NGC 1317.
Chi-chhî chit-khoán kóng-hoat ê chèng-kù, tō-sī lán ē-tàng tī chit tiuⁿ khoah-pak chhim-khong ê iáⁿ-siōng lāi-té, khòaⁿ-tio̍h kńg-lê-á seng-hē chiah ū ê àm-thô͘-hún-tòa, bô kài chheng-chhó͘ ê kńg-lê-á kiat-kò͘, kah hêng-chhiⁿ khì-thé sio-lām ê gōa-khak.
M̄-koh ū chi̍t hāng tāi-chì lán iáu bô saⁿ chheng-chhó͘, tō-sī lāi-té ū chi̍t-kóa èng-kai bōe chhut-hiān tī hiah ê sè-lia̍p kiû-hêng-seng-thoân, tō-sī siòng-phìⁿ lāi-té khah àm hit-kóa kng-tiám.
Tōa-pō͘-hūn ê tn̂g-tu-îⁿ seng-hē ū pí NGC 1316 koh khah chōe, koh khah kng ê kiû-hêng-seng-thoân.
M̄-koh chit-kóa kiû-hêng-seng-thoân si̍t-chāi sī siuⁿ lāu ah, èng-kai m̄-sī in-ūi kah kńg-lê-á seng-hē sio-lòng, chiah seⁿ--chhut-lâi--ê。
Ū chi̍t khoán ká-soat sī kóng, chit-kóa kiû-hêng-seng-thoân, sī NGC 1316 koh khah chá chìn-chêng chia̍h--khì ê seng-hē só͘ lâu lo̍h-lâi ê mi̍h-kiāⁿ.
NGC 1316 mā kiò-chò Thian-lô͘-chō A.
I koh ū chi̍t ê hŏng chhoah-chi̍t-tiô ê te̍k-sèng, tō-sī i ê kū-hêng khì-thé-pān tī tiān-pho pho-tōaⁿ si̍t-chāi sī ū-kàu kng--ê la̍h!


## [KIP] NGC 1316: Sing-hē sio-lòng liáu-āu
Uī-tio̍h beh tshuē-tshut tsō-sîng NGC 1316 tsiah-nī ti̍k-sû kíng-sik ê guân-in, thian-bûn ha̍k-ka suah-lâi piàn-tsò tsing-thàm。
Gián-kiù huat-hiān NGC 1316 sī tsi̍t ê tsiok tuā-hîng ê tn̂g-tu-înn sing-hē.
I tsha-put-to tī 1 ik nî tsîng, tō khai-sí leh tsia̍h i tshù-pinn tsi̍t ê khah sè ê kńg-lê-á sing-hē, tō-sī tsiànn-pîng tíng-kuân hit ê NGC 1317.
Tsi-tshî tsit-khuán kóng-huat ê tsìng-kù, tō-sī lán ē-tàng tī tsit tiunn khuah-pak tshim-khong ê iánn-siōng lāi-té, khuànn-tio̍h kńg-lê-á sing-hē tsiah ū ê àm-thôo-hún-tuà, bô kài tshing-tshóo ê kńg-lê-á kiat-kòo, kah hîng-tshinn khì-thé sio-lām ê guā-khak.
M̄-koh ū tsi̍t hāng tāi-tsì lán iáu bô sann tshing-tshóo, tō-sī lāi-té ū tsi̍t-kuá ìng-kai buē tshut-hiān tī hiah ê sè-lia̍p kiû-hîng-sing-thuân, tō-sī siòng-phìnn lāi-té khah àm hit-kuá kng-tiám.
Tuā-pōo-hūn ê tn̂g-tu-înn sing-hē ū pí NGC 1316 koh khah tsuē, koh khah kng ê kiû-hîng-sing-thuân.
M̄-koh tsit-kuá kiû-hîng-sing-thuân si̍t-tsāi sī siunn lāu ah, ìng-kai m̄-sī in-uī kah kńg-lê-á sing-hē sio-lòng, tsiah senn--tshut-lâi--ê。
Ū tsi̍t khuán ká-suat sī kóng, tsit-kuá kiû-hîng-sing-thuân, sī NGC 1316 koh khah tsá tsìn-tsîng tsia̍h--khì ê sing-hē sóo lâu lo̍h-lâi ê mi̍h-kiānn.
NGC 1316 mā kiò-tsò Thian-lôo-tsō A.
I koh ū tsi̍t ê hŏng tshuah-tsi̍t-tiô ê ti̍k-sìng, tō-sī i ê kū-hîng khì-thé-pān tī tiān-pho pho-tuānn si̍t-tsāi sī ū-kàu kng--ê la̍h!

## [English] NGC 1316: After Galaxies Collide
Astronomers turn detectives when trying to figure out the cause of startling sights like [NGC 1316][NGC 1316 1].
Investigations indicate that [NGC 1316][NGC 1316 2] is an enormous [elliptical galaxy][elliptical galaxy] that started, about 100 million years ago, to devour a smaller [spiral galaxy][spiral galaxy] neighbor, [NGC 1317][NGC 1317], just on the upper right.
Supporting evidence includes the dark [dust lanes][dust lanes] characteristic of a [spiral][spiral] galaxy, and faint swirls and shells of stars and gas visible in this wide and deep image.
One thing that [remains unexplained][remains unexplained] is the unusually small [globular star clusters][globular star clusters], seen as faint dots on the image.
Most [elliptical galaxies][elliptical galaxies] have [more and brighter globular clusters][more and brighter globular clusters] than [NGC 1316][NGC 1316 3].
Yet the observed [globulars][globulars] are too old to have been created by the recent [spiral collision][spiral collision].
One hypothesis is that these [globulars][globulars] survive from an even earlier [galaxy][galaxy] that was subsumed into [NGC 1316][NGC 1316 4].
Another surprising attribute of [NGC 1316][NGC 1316 5], also known as Fornax A, is its [giant lobes of gas][giant lobes of gas] that glow brightly in [radio waves][radio waves].

## 詞彙學習

|漢羅|POJ|KIP|華語|English|
|-|-|-|-|-|
|偵探|cheng-thàm|tsing-thàm|偵探|detective|
|長株圓星系|tn̂g-tu-îⁿ seng-hē|tn̂g-tu-înn sing-hē|橢圓星系|elliptical galaxy|
|捲螺仔星系|kńg-lê-á seng-hē|kńg-lê-á sing-hē|螺旋星系|spiral galaxy|
|暗塗粉帶|àm-thô͘-hún-tòa|àm-thôo-hún-tuà|灰塵帶|dust lane|
|球形星團|kiû-hêng-seng-thoân|kiû-hîng-sing-thuân|球狀星團|globular cluster|
|巨型氣體瓣|kū-hêng khì-thé-pān|kū-hîng khì-thé-pān|巨型氣體瓣|giant lobes of gas|
|假說|ká-soat|ká-suat|假說|hypothesis|
|天爐座 A|Thian-lô͘-chō A|Thian-lôo-tsō A|天爐座 A|Fornax A|
|NGC 1316|NGC it-sam-it-lio̍k|NGC it-sam-it-lio̍k|NGC 1316|NGC 1316|
|NGC 1317|NGC it-sam-it-chhit|NGC it-sam-it-tshit|NGC 1317|NGC 1317|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[NGC 1316 1]:https://hubblesite.org/contents/media/images/2005/11/1671-Image.html
[NGC 1316 2]:https://www.eso.org/public/images/eso0024a/
[elliptical galaxy]:https://apod.nasa.gov/apod/ap120914.html
[spiral galaxy]:https://en.wikipedia.org/wiki/Spiral_galaxy
[NGC 1317]:https://en.wikipedia.org/wiki/NGC_1317
[dust lanes]:https://apod.nasa.gov/apod/ap980116.html
[spiral]:http://apod.nasa.gov/apod/spiral_galaxies.html
[remains unexplained]:https://media.istockphoto.com/photos/lovely-puppy-portrait-picture-id92359506?k=20&m=92359506&s=612x612&w=0&h=tZkP0X2qQ-dyjj4hj_5K4RSdNoqRNMt1U_fFgsTTXvU=
[globular star clusters]:https://apod.nasa.gov/apod/ap190324.html
[elliptical galaxies]:https://en.wikipedia.org/wiki/Elliptical_galaxy
[more and brighter globular clusters]:https://ui.adsabs.harvard.edu/abs/1998MNRAS.298.1123K/abstract
[NGC 1316 3]:https://ui.adsabs.harvard.edu/abs/1996AJ....111.2212S/abstract
[globulars]:https://apod.nasa.gov/apod/ap150620.html
[spiral collision]:https://apod.nasa.gov/apod/ap130514.html
[globulars]:https://en.wikipedia.org/wiki/Globular_cluster
[galaxy]:https://spaceplace.nasa.gov/galaxy/en/
[NGC 1316 4]:https://en.wikipedia.org/wiki/NGC_1316
[NGC 1316 5]:https://www.youtube.com/watch?v=_nBm9M8LMZg
[giant lobes of gas]:https://apod.nasa.gov/apod/ap050628.html
[radio waves]:https://science.nasa.gov/ems/05_radiowaves

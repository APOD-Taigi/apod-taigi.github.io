---
title: 鬧熱滾滾 ê 內海仔星雲中央
date: 2022-05-25
publishdate: 2022-05-25T11:45:00+0800
tags: [射手座, 人馬座, 內海仔星雲, Herschel 36, Hubble 太空望遠鏡, M8, 恆星風, 剪切風]
hero: https://apod.nasa.gov/apod/fap/image/2205/LagoonCenter_HubbleOzsarac_1170.jpg
summary: 內海仔星雲中央有足壯觀 ê 恆星形成。伊嘛叫做 M8，chhāi tī 離咱 5000 光年遠 ê 射手座（人馬座）遐。
---

{{% apod %}}

- 原始文章：[The Lively Center of the Lagoon Nebula](https://apod.nasa.gov/apod/ap220525.html)
- 影像來源：[NASA](https://www.nasa.gov/), [ESA](https://www.esa.int/), [Hubble](https://www.nasa.gov/mission_pages/hubble/main/index.html); 影像處理 kah 版權：[Mehmet Hakan Özsaraç](https://www.flickr.com/photos/mhozsarac/)
- 超空間：[APOD 亂數產生器](http://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NCU][NCU])

## [漢羅] 鬧熱滾滾 ê 內海仔星雲中央
內海仔星雲中央有 [高速捲踅][whirlwind]、足壯觀 ê 恆星形成。
咱看會著相片中心附近，上無有兩个長長 ê 漏仔形雲，一个差不多有半 [光年][light-year] 長，是極端 [恆星風][stellar winds] kah [強力恆星光][energetic starlight] 形成--ê。
這是附近超級光 ê 恆星 [Herschel 36][Herschel 36] kā 這區照予光--ê。
寬闊 ê [塗粉][dust] 牆 kā 其他高溫少年 ê 恆星藏 tī 內底，閣 kā in [發出 ê 光變較紅咧][redden]。
這寡恆星 ê 能量入去到 [低溫 ê 塗粉][cool dust] kah 氣體內底，會 kah [隔壁 ê 物質][adjoining regions] 產生足大 ê 溫度差，結果就會產生 [剪切風][shearing winds]，造成 [漏仔形][funnels] ê 雲。
[這張相片][This picture] 差不多有 10 光年闊，是 kā [踅地球咧行 ê Hubble 太空望遠鏡][orbiting Hubble Space Telescope] 翕 ê 六種色光影像，鬥做一張--ê。
[內海仔星雲][Lagoon Nebula] 嘛叫做 [M8][M8]，伊 chhāi tī 離咱 5000 [光年][light years] 遠 ê 射手 [座][constellation]（嘛叫做 [人馬座][Sagittarius]）遐。

## [POJ] Lāu-jia̍t kún-kún ê Lāi-hái-á seng-hûn tiong-ng
Lāi-hái-á seng-hûn tiong-ng ū ko-sok kńg-se̍h, chiok chòng-koan ê hêng-chhiⁿ hêng-sêng.
Lán khòaⁿ-ē-tio̍h siòng-phìⁿ tiong-sim hū-kīn, siōng bô ū nn̄g-ê tn̂g-tn̂g ê lāu-á hêng hûn, chi̍t ê chha-put-to ū pòaⁿ kng-nî tn̂g, sī ke̍k-toan hêng-chhiⁿ-hong kah kiông-le̍k hêng-chhiⁿ-kng hêng-sêng--ê.
Che sī hū-kīn chhiau-kip kng ê hêng-chhiⁿ Herschel 36 kā chit khu chiò hō͘ kng--ê.
Khoan-khoah ê thô͘-hún-chhiûⁿ kā kî-tha ko-un siàu-liân ê hêng-chhiⁿ chhàng tī lāi-té, koh kā in hoat--chhut ê kng piàn khah âng leh.
Chit kóa hêng-chhiⁿ ê lêng-liōng ji̍p-khì kàu kē-un ê thô͘-hún kah khì-thé lāi-té, ē kah keh-piah ê bu̍t-chit sán-seng chiok tōa ê un-tō͘ chha, kiat-kó tō ē sán-seng chián-chhiat-hong, chō-sêng lāu-á hêng ê hûn.
Chit tiuⁿ siòng-phìⁿ chha-put-to ū 10 kng-nî khoah, sī kā se̍h Tē-kiû leh kiâⁿ ê Hubble Thài-khong-bōng-oán-kiàⁿ hip ê la̍k chióng sek-kng iáⁿ-siōng, tàu chò chi̍t tiuⁿ--ê.
Lāi-hái-á seng-hûn mā kiò-chò M8, i chhāi tī lí lán 5000 kng-n̄g hn̄g ê Siâ-chhiut-chò (mā kiò-chò Jîn-má-chō) hiah.

## [KIP] Lāu-jia̍t kún-kún ê Lāi-hái-á sing-hûn tiong-ng
Lāi-hái-á sing-hûn tiong-ng ū ko-sok kńg-se̍h, tsiok tsòng-kuan ê hîng-tshinn hîng-sîng.
Lán khuànn-ē-tio̍h siòng-phìnn tiong-sim hū-kīn, siōng bô ū nn̄g-ê tn̂g-tn̂g ê lāu-á hîng hûn, tsi̍t ê tsha-put-to ū puànn kng-nî tn̂g, sī ki̍k-tuan hîng-tshinn-hong kah kiông-li̍k hîng-tshinn-kng hîng-sîng--ê.
Tse sī hū-kīn tshiau-kip kng ê hîng-tshinn Herschel 36 kā tsit khu tsiò hōo kng--ê.
Khuan-khuah ê thôo-hún-tshiûnn kā kî-tha ko-un siàu-liân ê hîng-tshinn tshàng tī lāi-té, koh kā in huat--tshut ê kng piàn khah âng leh.
Tsit kuá hîng-tshinn ê lîng-liōng ji̍p-khì kàu kē-un ê thôo-hún kah khì-thé lāi-té, ē kah keh-piah ê bu̍t-tsit sán-sing tsiok tuā ê un-tōo tsha, kiat-kó tō ē sán-sing tsián-tshiat-hong, tsō-sîng lāu-á hîng ê hûn.
Tsit tiunn siòng-phìnn tsha-put-to ū 10 kng-nî khuah, sī kā se̍h Tē-kiû leh kiânn ê Hubble Thài-khong-bōng-uán-kiànn hip ê la̍k tsióng sik-kng iánn-siōng, tàu tsò tsi̍t tiunn--ê.
Lāi-hái-á sing-hûn mā kiò-tsò M8, i tshāi tī lí lán 5000 kng-n̄g hn̄g ê Siâ-tshiut-tsò (mā kiò-tsò Jîn-má-tsō) hiah.

## [English] The Lively Center of the Lagoon Nebula
The center of the Lagoon Nebula is a [whirlwind][whirlwind] of spectacular star formation.
Visible near the image center, at least two long funnel-shaped clouds, each roughly half a [light-year][light-year] long, have been formed by extreme [stellar winds][stellar winds] and intense [energetic starlight][energetic starlight].
A tremendously bright nearby star, [Herschel 36][Herschel 36], lights the area.
Vast walls of [dust][dust] hide and [redden][redden] other hot young stars.
As energy from these stars pours into the [cool dust][cool dust] and gas, large temperature differences in [adjoining regions][adjoining regions] can be created generating [shearing winds][shearing winds] which may cause the [funnels][funnels].
[This picture][This picture], spanning about 10 light years, combines images taken in six colors by the [orbiting Hubble Space Telescope][orbiting Hubble Space Telescope].
The [Lagoon Nebula][Lagoon Nebula], also known as [M8][M8], lies about 5000 [light years][light years] distant toward the [constellation][constellation] of the Archer ([Sagittarius][Sagittarius]).

## 詞彙學習（漢羅/POJ/KIP/華語/English）
- 【內海仔星雲】Lāi-hái-á seng-hûn/Lāi-hái-á sing-hûn/星雲/the Lagoon Nebula
- 【恆星風】hêng-chhiⁿ-hong/hîng-tshinn-hong/恆星風/stellar wind
- 【剪切風】chián-chhiat-hong/tsián-tshiat-hong/剪切風/shearing wind
- 【Hubble 太空望遠鏡】Hubble Thài-khong-bōng-oán-kiàⁿ/Hubble Thài-khong-bōng-uán-kiànn/Hubble 太空望遠鏡/Hubble Space Telescope
- 【Herschel 36】Herschel saⁿ-cha̍p-la̍k/Herschel sann-tsa̍p-la̍k/Herschel 36/Herschel 36
- 【M8】M poeh/M pueh/M8/M8
- 【射手座】Siā-chhiu-chō/Siā-tshiu-tsō/射手座/the constellation of the Archer
- 【人馬座】Jîn-má-chō/Jîn-má-tsō/人馬座/Sagittarius

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply


[whirlwind]:https://youtu.be/bjb7QtMEBUg?t=144
[light-year]:http://starchild.gsfc.nasa.gov/docs/StarChild/questions/question19.html
[stellar winds]:https://apod.nasa.gov/apod/ap000318.html
[energetic starlight]:https://science.nasa.gov/ems/10_ultravioletwaves
[Herschel 36]:https://ui.adsabs.harvard.edu/abs/1995ApJ...445L.153S/abstract
[dust]:https://apod.nasa.gov/apod/ap010813.html
[redden]:https://en.wikipedia.org/wiki/Interstellar_reddening
[cool dust]:https://apod.nasa.gov/apod/ap010914.html
[adjoining regions]:https://preview.redd.it/kneuqv5l7n461.jpg?auto=webp&s=2d7a7748018051ddcd76a8abbcb01b9c2dc674fa
[shearing winds]:https://en.wikipedia.org/wiki/Wind_shear
[funnels]:https://hubblesite.org/contents/media/images/1996/38/462-Image.html
[This picture]:https://www.flickr.com/photos/mhozsarac/52089058554/
[orbiting Hubble Space Telescope]:https://apod.nasa.gov/apod/ap010806.html
[Lagoon Nebula]:https://apod.nasa.gov/apod/ap181112.html
[M8]:https://en.wikipedia.org/wiki/Lagoon_Nebula
[light years]:http://www.glyphweb.com/esky/concepts/lightyear.html
[constellation]:http://www.comfychair.org/~cmbell/myth/myth.html
[Sagittarius]:https://stardate.org/astro-guide/sagittarius-archer-0

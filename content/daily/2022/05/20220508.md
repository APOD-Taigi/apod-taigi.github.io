---
title: 捲螺仔星系 NGC 1512 ê 內環
date: 2022-05-08
publishdate: 2022-05-08T11:45:00+0800
tags: [捲螺仔星系, NGC 1512, 內環, 核心環, 外環, 恆星形成率, 星系棍, 長期演化, 無對伨]
hero: https://apod.nasa.gov/apod/fap/image/2205/NGC1512inner_Hubble_960.jpg
summary: 大部份的星系攏無環，是按怎這个星系就有？咱認為講，這款有環的結構，是因為 NGC 1512 本身無對伨的結構，產生內外物質徙動的一个長期演化。
categories: [podcast]
vocals: [阿錕]
---

{{% apod %}}

- 原始文章：[Spiral Galaxy NGC 1512: The Inner Rings](https://apod.nasa.gov/apod/ap220508.html)
- 影像來源：[NASA](https://www.nasa.gov/), [ESA](https://www.esa.int/), [Hubble Space Telescope](https://www.nasa.gov/mission_pages/hubble/story/index.html)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl45tmig2053a01xm32qpaq28" >}}

## [漢羅] 捲螺仔星系 NGC 1512 ê 內環
大部份的星系攏無環，是按怎這个星系就有？
愛先講一下，[NGC 1512][NGC 1512 1] 中心附近彼箍光環是 [核心環][nuclear ring]。
彼是踅星系中心的環，伊會遐爾光，是 [拄做好的恆星][formed stars] 咧發光。
毋閣，大部份的恆星，會和伊邊仔的氣體佮 [塗粉][dust]，踮較遠的所在，踅星系中心行，就是這張相片較外口彼輾。
這个環的名，[佮直覺顛倒][counter-intuitively]，叫做內環。
星系中心的星系棍是 chhāi 橫的。
你若是倚較近共看，就會看著 [內環][the inner ring connects] 佮 湠--開的 [中央棍仔][central bar] 是相連的。
咱認為講，這款有環的結構，是因為 [NGC 1512][NGC 1512 2] 本身無對伨的結構，產生內外物質徙動的一个 [長期演化][secular evolution]。
這寡星系的 [重力][gravity] 毋是對伨的。
伊有一个恆星滿滿的星系棍，氣體佮塗粉會 ùi 內環 行到 核心環，予核心環的 [恆星][star] 形成率變甲較懸。
[一寡捲螺仔星系][Some spiral galaxies] 閣有第三个環，是一輾佇閣較外口 [踅][circles] 星系咧行的外環。

## [POJ] Kńg-lê-á seng-hē NGC 1512 ê Lāi-khoân
Tōa-pō͘-hūn ê seng-hē lóng bô khoân, sī án-ná chit ê seng-hē to̍h ū?
Ài seng kóng 一 ē, NGC 1512 tiong-sim hū-kīn hit kho͘ kng-khoân sī he̍k-sim-khoân.
He sī se̍h seng-hē tiong-sim ê khoân, i ē hoat-kng, sī tú chō hó ê hêng-chhiⁿ leh hoat-kng.
M̄-koh, tōa-pō͘-hūn ê hêng-chhiⁿ, ē hām i piⁿ-á ê khì-thé kah thô͘-hún, tiàm khah hn̄g ê só͘-chāi, se̍h seng-hē tiong-sim kiâⁿ, to̍h sī chit tiuⁿ siòng-phìⁿ khah gōa-kháu hit liàn.
Chit ê khoân ê miâ, kah ti̍t-kak tian-tò, kiò-chò lāi-khoân.
Seng-hē tiong-sim ê seng-hē-kùn sī chhāi hoâiⁿ ê.
Lí nā-sī óa khah kīn kā khòaⁿ, to̍h ē khòaⁿ tio̍h lāi-khoân kah thòaⁿ--khui ê tiong-ng kùn-á sī sio-liân ê.
Lán jīn-ûi kóng, chit khoán ū khoân ê kiat-kò͘, sī in-ūi NGC 1512 pún-sin bô tùi-thīn ê kiat-kò͘, sán-seng lāi-guā bu̍t-chit sóa-tāng ê chi̍t ê tn̂g-kî ián-hòa.
Chit kóa seng-hē ê tiōng-le̍k m̄-sī tùi-thīn ê.
I ū chi̍t ê hêng-chhiⁿ móa-móa ê seng-hē-kùn, khì-thé kah thô͘-hún ē ùi lāi-khoân kiâⁿ kàu he̍k-sim-khoân, hō͘ he̍k-sim-khoân ê hêng-chhiⁿ hêng-sêng-lu̍t piàn kah khah koân.
Chi̍t kóa kńg-lê-á seng-hē koh ū tē saⁿ ê khoân, sī chi̍t liàn tī koh khah gōa-kháu se̍h seng-hē leh kiâⁿ ê gōa-khoân.

## [KIP] Kńg-lê-á sing-hē NGC 1512 ê Lāi-khuân
Tuā-pōo-hūn ê sing-hē lóng bô khuân, sī án-ná tsit ê sing-hē to̍h ū?
Ài sing kóng 一 ē, NGC 1512 tiong-sim hū-kīn hit khoo kng-khuân sī hi̍k-sim-khuân.
He sī se̍h sing-hē tiong-sim ê khuân, i ē huat-kng, sī tú tsō hó ê hîng-tshinn leh huat-kng.
M̄-koh, tuā-pōo-hūn ê hîng-tshinn, ē hām i pinn-á ê khì-thé kah thôo-hún, tiàm khah hn̄g ê sóo-tsāi, se̍h sing-hē tiong-sim kiânn, to̍h sī tsit tiunn siòng-phìnn khah guā-kháu hit liàn.
Tsit ê khuân ê miâ, kah ti̍t-kak tian-tò, kiò-tsò lāi-khuân.
Sing-hē tiong-sim ê sing-hē-kùn sī tshāi huâinn ê.
Lí nā-sī uá khah kīn kā khuànn, to̍h ē khuànn tio̍h lāi-khuân kah thuànn--khui ê tiong-ng kùn-á sī sio-liân ê.
Lán jīn-uî kóng, tsit khuán ū khuân ê kiat-kòo, sī in-uī NGC 1512 pún-sin bô tuì-thīn ê kiat-kòo, sán-sing luē-guā bu̍t-tsit suá-tāng ê tsi̍t ê tn̂g-kî ián-huà.
Tsit kuá sing-hē ê tiōng-li̍k m̄-sī tuì-thīn ê.
I ū tsi̍t ê hîng-tshinn muá-muá ê sing-hē-kùn, khì-thé kah thôo-hún ē uì lāi-khuân kiânn kàu hi̍k-sim-khuân, hōo hi̍k-sim-khuân ê hîng-tshinn hîng-sîng-lu̍t piàn kah khah kuân.
Tsi̍t kuá kńg-lê-á sing-hē koh ū tē sann ê khuân, sī tsi̍t liàn tī koh khah guā-kháu se̍h sing-hē leh kiânn ê guā-khuân.

## [English] Spiral Galaxy NGC 1512: The Inner Rings

Most galaxies don't have any rings -- why does this galaxy have two?
To begin, the bright band near [NGC 1512][NGC 1512 1]'s center is a [nuclear ring][nuclear ring], a ring that surrounds the galaxy center and glows brightly with recently [formed stars][formed stars].
Most stars and accompanying gas and [dust][dust], however, orbit the galactic center in a ring much further out -- here seen near the image edge.
This ring is called, [counter-intuitively][counter-intuitively], the inner ring.
If you look closely, you will see this [the inner ring connects][the inner ring connects] ends of a diffuse [central bar][central bar] that runs horizontally across the galaxy.
These ring structures are thought to be caused by [NGC 1512][NGC 1512 2]'s own asymmetries in a drawn-out process called [secular evolution][secular evolution].
The [gravity][gravity] of these galaxy asymmetries, including the bar of stars, cause gas and dust to fall from the inner ring to the nuclear ring, enhancing this ring's rate of [star][star] formation.
[Some spiral galaxies][Some spiral galaxies] also have a third ring -- an outer ring that [circles][circles] the galaxy even further out.

## 詞彙學習（漢羅/POJ/KIP/華語/English）
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【內環】lāi-khoân/lāi-khuân/內環/inner ring
- 【核心環】he̍k-sim-khoân/hi̍k-sim-khuân/核心環/nuclear ring
- 【外環】gōa-khoân/guā-khuân/外環/outer ring
- 【星系棍】seng-hē-kùn/sing-hē-kùn/星系棍/galactic bar
- 【恆星形成率】hêng-chhiⁿ hêng-sêng-lu̍t/hîng-tshinn hîng-sîng-lu̍t/恆星形成率/rate of star formation
- 【長期演化】tn̂g-kî ián-hòa/tn̂g-kî ián-huà/長期演化/secular evolution
- 【無對伨】bô tùi-thīn/bô tùi-thīn/不對稱/asymmetry
- 【NGC 1512】NGC it-ngó͘-it-jī/NGC it-ngóo-it-jī/NGC 1512/NGC 1512

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[NGC 1512 1]:https://en.wikipedia.org/wiki/NGC_1512
[nuclear ring]:https://apod.nasa.gov/apod/ap170710.html
[formed stars]:https://en.wikipedia.org/wiki/Star_formation
[dust]:https://apod.nasa.gov/apod/ap030706.html
[counter-intuitively]:https://ru.fishki.net/picsw/112007/29/ugol/ugol_012.jpg
[the inner ring connects]:https://ui.adsabs.harvard.edu/abs/2017ApJS..230...14M/abstract
[central bar]:https://apod.nasa.gov/apod/ap200611.html
[NGC 1512 2]:https://esahubble.org/news/heic1712/
[secular evolution]:https://ui.adsabs.harvard.edu/abs/2004ARA%26A..42..603K/abstract
[gravity]:https://spaceplace.nasa.gov/what-is-gravity/en/
[star]:https://starchild.gsfc.nasa.gov/docs/StarChild/universe_level2/stars.html
[Some spiral galaxies]:https://apod.nasa.gov/apod/ap150526.html
[circles]:https://www.nasa.gov/audience/forstudents/5-8/features/nasa-knows/what-is-orbit-58.html

---
title: TNG50 ê 模擬：一个星系團 ê 形成
date: 2022-05-29
publishdate: 2022-05-29T11:45:00+0800
tags: [星系團, 星系, 引力井, 潮汐尾溜, 恆星流, 噴流, 水素, 烏洞]
hero: https://www.youtube.com/watch?v=cNT5yAqpBmI
summary: 星系團是按怎形成--ê？因為咱 ê 宇宙變化傷慢矣，咱看無。所以這个電腦模擬做出來 ê 快速變化，會當予咱參考看覓咧。
categories: [podcast]
vocals: [阿錕]
---

{{% apod %}}

- 原始文章：[Simulation TNG50: A Galaxy Cluster Forms](https://apod.nasa.gov/apod/ap220529.html)
- 影片來源：[IllustrisTNG Project](http://www.tng-project.org/people/); 視覺化：[Dylan Nelson](https://www.ita.uni-heidelberg.de/~dnelson/) ([Max Planck Institute for Astrophysics](https://www.mpa-garching.mpg.de/)) et al.
音樂：[Symphony No. 5](https://en.wikipedia.org/wiki/Symphony_No._5_(Beethoven)) ([Ludwig van Beethoven](https://en.wikipedia.org/wiki/Ludwig_van_Beethoven)), via [YouTube Audio Library](https://www.youtube.com/audiolibrary/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cle4fpomj04vt01tja5ax0yrj" >}}

## [漢羅] TNG50 ê 模擬：一个星系團 ê 形成
星系團是按怎形成--ê？
因為咱 ê 宇宙變化傷慢矣，咱看無。
所以這个電腦模擬做出來 ê 快速變化，會當予咱參考看覓咧。
最近有一項成果，是 ùi [IllustrisTNG][IllustrisTNG] ê [TNG50][TNG50 1] 做出來--ê，彼是一个比有名 ê [Illustris 模擬][Illustris Simulation] 閣較厲害 ê 版本。
[這支影片][featured video] 第一部份是追蹤宇宙氣體（大部份是 [水素][hydrogen]）自宇宙早期到今，演化做 [星系][galaxies] kah [星系團][galaxy clusters] ê 過程。
影片內底用較光 ê 色彩標示運動較緊 ê 氣體。
等宇宙演化到較夠分 ê 時陣，氣體就會綴 [引力井][gravitational wells] 去，紲落來星系就會形成，了後星系開始轉踅，閣來星系 kah 星系相挵 kah 合併，仝這个時間，[星系中心 ê 烏洞][black holes form in galaxy centers] 嘛開始形成，kā 踅伊咧行 ê 氣體用足懸速度 kā 擲出去。
[影片][the video] 第二部份轉去追蹤恆星。
咱看會著一个星系團 kah [潮汐尾溜][tidal tail]、[恆星流][stellar streams]，攏合合做一个。
[較意外 ê 是][surprisingly]，[TNG50][TNG50 2] 模擬 ê 烏洞噴流，比咱 [真正 ê 宇宙][real universe t] 閣較複雜、嘛較濟細節。
[研究][Studying how] 氣體是按怎 tī [早期宇宙][early universe] 合併，會當幫贊咱閣較了解咱 [地球][Earth]、[太陽][Sun]、[太陽系][Solar System] ê 源頭是按怎來--ê。

## [POJ] TNG50 ê Bô͘-gí: Chi̍t ê Seng-hē-thoân ê hêng-sêng
Seng-hē-thoân sī án-ná hêng-sêng--ê?
In-ūi lán ê ú-tiū piàn-hòa siuⁿ bān ah, lán khòaⁿ-bô.
Só͘-í chit ê tiān-náu bô͘-gí chò--chhut-lâi ê khoài-sok pian-hō, ē-tàng hō͘ lán chham-khó khòaⁿ-māi leh.
Chòe-kīn ū chi̍t hāng sêng-kó, sī ùi IllustrisTNG ê TNG50 chò--chhut-lâi--ê, he sī chi̍t ê pí ū-miâ ê Illustris bô͘-gí koh khah lī-hāi ê pán-pún.
Chit ki iáⁿ-phìⁿ tē it pō͘-hūn sī tui-chong ú-tiū khì-thé (tōa-pō͘-hūn sī chúi-sò͘) chū ú-tiū chá-kî kàu-taⁿ, ián-hòa chò seng-hē kah seng-hē-thoân ê kòe-têng.
Iáⁿ-phìⁿ lāi-té iōng khah kng ê sek-chhái piau-sī ūn-tōng khah kín ê khì-thé.
Tán ú-tiū ián-hòa kàu khah kàu-hun ê sî-chūn, khì-thé to̍h ē tòe ín-le̍k-chíⁿ khì, sòa-lo̍h-lâi seng-hē to̍h ē hêng-sêng, liáu-āu seng-hē khai-sí tńg-se̍h, koh-lâi seng-hē kah seng-hē sio-lòng kah ha̍p-pèng, kâng chit ê sî-kan, seng-hē tiong-sim ê o͘-tōng mā khai-sí hêng-sêng, kā se̍h i leh kiâⁿ ê khì-thé iōng chiok koân sok-tō͘ kā tán--chhut-khì.
Iáⁿ-phìⁿ tē jī pō͘-hūn choán khì tui-chong hêng-chhiⁿ.
Lán khòaⁿ-ē-tio̍h chi̍t ê seng-hē-thoân kah tiâu-se̍k bóe-liu, hêng-chhiⁿ-liû, lóng ha̍p-ha̍p chò chi̍t ê.
Khah ì-gōa ê sī, TNG50 bô͘-gí ê o͘-tōng phùn-liû, pí lán chin-chiàⁿ ê ú-tiū koh khah hop-cha̍p, mā khah chōe sè-chiat.
Gián-kiù khì-thé sī án-ná tī chá-kî ú-tiū ha̍p-pèng, ē-tàng pang-chān lán koh khah liáu-kái lán Tē-kiû, Thài-iông, Thài-iông-hē ê goân-thâu sī án-ná lâi--ê.

## [KIP] TNG50 ê Bôo-gí: Tsi̍t ê Sing-hē-thuân ê hîng-sîng
Sing-hē-thuân sī án-ná hîng-sîng--ê?
In-uī lán ê ú-tiū piàn-huà siunn bān ah, lán khuànn-bô.
Sóo-í tsit ê tiān-náu bôo-gí tsò--tshut-lâi ê khuài-sok pian-hō, ē-tàng hōo lán tsham-khó khuànn-māi leh.
Tsuè-kīn ū tsi̍t hāng sîng-kó, sī uì IllustrisTNG ê TNG50 tsò--tshut-lâi--ê, he sī tsi̍t ê pí ū-miâ ê Illustris bôo-gí koh khah lī-hāi ê pán-pún.
Tsit ki iánn-phìnn tē it pōo-hūn sī tui-tsong ú-tiū khì-thé (tuā-pōo-hūn sī tsuí-sòo) tsū ú-tiū tsá-kî kàu-tann, ián-huà tsò sing-hē kah sing-hē-thuân ê kuè-tîng.
Iánn-phìnn lāi-té iōng khah kng ê sik-tshái piau-sī ūn-tōng khah kín ê khì-thé.
Tán ú-tiū ián-huà kàu khah kàu-hun ê sî-tsūn, khì-thé to̍h ē tuè ín-li̍k-tsínn khì, suà-lo̍h-lâi sing-hē to̍h ē hîng-sîng, liáu-āu sing-hē khai-sí tńg-se̍h, koh-lâi sing-hē kah sing-hē sio-lòng kah ha̍p-pìng, kâng tsit ê sî-kan, sing-hē tiong-sim ê oo-tōng mā khai-sí hîng-sîng, kā se̍h i leh kiânn ê khì-thé iōng tsiok kuân sok-tōo kā tán--tshut-khì.
Iánn-phìnn tē jī pōo-hūn tsuán khì tui-tsong hîng-tshinn.
Lán khuànn-ē-tio̍h tsi̍t ê sing-hē-thuân kah tiâu-si̍k bué-liu, hîng-tshinn-liû, lóng ha̍p-ha̍p tsò tsi̍t ê.
Khah ì-guā ê sī, TNG50 bôo-gí ê oo-tōng phùn-liû, pí lán tsin-tsiànn ê ú-tiū koh khah hop-tsa̍p, mā khah tsuē sè-tsiat.
Gián-kiù khì-thé sī án-ná tī tsá-kî ú-tiū ha̍p-pìng, ē-tàng pang-tsān lán koh khah liáu-kái lán Tē-kiû, Thài-iông, Thài-iông-hē ê guân-thâu sī án-ná lâi--ê.

## [English] Simulation TNG50: A Galaxy Cluster Forms
How do clusters of galaxies form?
Since our universe moves too slowly to watch, faster-moving computer simulations are created to help find out.
A recent effort is [TNG50][TNG50 1] from [IllustrisTNG][IllustrisTNG], an upgrade of the famous [Illustris Simulation][Illustris Simulation].
The first part of the [featured video][featured video] tracks cosmic gas (mostly [hydrogen][hydrogen]) as it evolves into [galaxies][galaxies] and [galaxy clusters][galaxy clusters] from the early universe to today, with brighter colors marking faster moving gas.
As the universe matures, gas falls into [gravitational wells][gravitational wells], galaxies forms, galaxies spin, galaxies collide and merge, all while [black holes form in galaxy centers][black holes form in galaxy centers] and expel surrounding gas at high speeds.
The second half of [the video][the video] switches to tracking stars, showing a galaxy cluster coming together complete with [tidal tail][tidal tail]s and [stellar streams][stellar streams].
The outflow from black holes in [TNG50][TNG50 2] is [surprisingly][surprisingly] complex and details are being compared with our [real universe][real universe e].
[Studying how][Studying how] gas coalesced in the [early universe][early universe] helps humanity better understand how our [Earth][Earth], [Sun][Sun], and [Solar System][Solar System] originally formed.

## 詞彙學習

|漢羅|POJ|KIP|華語|English|
|-|-|-|-|-|
|星系團|seng-hē-thoân|sing-hē-thuân|星系團|galaxy cluster|
|星系|seng-hē|sing-hē|星系|galaxy|
|引力井|ín-le̍k-chíⁿ|ín-li̍k-tsínn|引力井|gravitational well|
|潮汐尾溜|tiâu-se̍k bóe-liu|tiâu-si̍k bué-liu|潮汐尾|tidal tail|
|恆星流|hêng-chhiⁿ-liû|hîng-tshinn-liû|恆星流|stellar stream|
|噴流|phùn-liû|phùn-liû|噴流|outflow|
|水素|chúi-sò͘|tsuí-sòo|氫|hydrogen|
|烏洞|o͘-tōng|oo-tōng|黑洞|black hole|
|TNG50|TNG gō͘-cha̍p|TNG gōo-tsa̍p|TNG50|TNG50|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[TNG50 1]:https://www.tng-project.org/about/
[IllustrisTNG]:https://www.tng-project.org/
[Illustris Simulation]:https://www.illustris-project.org/
[featured video]:https://www.tng-project.org/media/
[hydrogen]:https://periodic.lanl.gov/1.shtml
[galaxies]:https://apod.nasa.gov/apod/ap181009.html
[galaxy clusters]:https://en.wikipedia.org/wiki/Galaxy_cluster
[gravitational wells]:https://en.wikipedia.org/wiki/Gravity_well
[black holes form in galaxy centers]:https://apod.nasa.gov/apod/ap991017.html
[the video]:https://www.tng-project.org/media/
[tidal tail]:https://apod.nasa.gov/apod/ap100926.html
[stellar streams]:https://apod.nasa.gov/apod/ap140117.html
[TNG50 2]:https://arxiv.org/abs/1902.05553
[surprisingly]:https://image.shutterstock.com/image-photo/funny-british-kitten-looks-surprise-260nw-1221814405.jpg
[real universe e]:https://apod.nasa.gov/apod/ap210802.html
[real universe t]:https://apod.tw/daily/20210802/
[Studying how]:https://ui.adsabs.harvard.edu/abs/2019MNRAS.490.3234N/abstract
[early universe]:https://jwst.nasa.gov/content/science/firstLight.html
[Earth]:https://solarsystem.nasa.gov/planets/earth/in-depth/
[Sun]:https://solarsystem.nasa.gov/solar-system/sun/in-depth/
[Solar System]:https://www.openspaceproject.com/solar-system-videos

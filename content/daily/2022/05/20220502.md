---
title: 阿根廷 ê 日偏食
date: 2022-05-02
publishdate: 2022-05-02T11:45:00+0800
tags: [日偏食, 月全食, 日全食]
hero: https://apod.nasa.gov/apod/fap/image/2205/PartialEclipse_Andrada_960.jpg
summary: 太陽是發生啥物代誌咧？兩工前，南美一寡所在發生日偏食。日偏食就是日頭有一部份去予月娘閘去矣。
---

{{% apod %}}

- 原始文章：[Partial Solar Eclipse over Argentina](https://apod.nasa.gov/apod/ap220502.html)
- 影像來源 kah 版權：[Aixa Andrada](https://www.flickr.com/photos/aixandrada/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 阿根廷 ê 日偏食
太陽是發生啥物代誌咧？
兩工前，南美一寡所在發生 [日偏食][partial solar eclipse]。
日偏食就是日頭有一部份去予月娘 [閘去][blocked out] 矣。
[這張][featured image] 迵過雲 ê 日偏食相片，是日頭 tī [阿根廷][Argentina] [Pata][Pata][g][g][onia][onia] 日落彼陣翕 ê。
Tī 這張趨趨 ê 相片內底，地球是 tī 正爿。
這擺 ê [日食][the eclipse]，是月娘有一部份行到 [地球 kah 太陽之間][between Earth and the Sun]。
雖罔講這張相片 [予人印象足深 ê][impressive sight]，毋閣因為日偏食造成環境變暗 ê 影響，是比日頭去予厚雲閘著 ê 影響閣較少。
差不多閣兩禮拜，全 [南美][South America] kah 一部份 ê [北美][North America] 就會看著月全[食][eclipse] 矣！
月全食就是地球行到 [月球 kah 太陽之間][between the Moon and the Sun]。
差不多閣兩冬，[北美][cross North America] 就會看著 [日全食][solar eclipse] 矣！

## [POJ] A-kun-têng ê Ji̍t-phian-si̍t
Thài-iông sī hoat-seng siáⁿ-mih tāi-chì leh?
Nn̄g kang chêng, Lâm-bí chi̍t-kóa só͘-chāi hoat-seng ji̍t-phian-si̍t.
Ji̍t-phian-si̍t to̍h sī ji̍t-thâu ū chi̍t-pō͘-hūn khì hō͘ goe̍h-niû cha̍h--khì ah.
Chit tiuⁿ thàng kòe hûn ê ji̍t-phian-si̍t siòng-phìⁿ, sī ji̍t-thâu tī A-kun-têng Patagonia ji̍t-lo̍h hit-chūn hip--ê.
Tī chit tiuⁿ chhu-chhu ê siòng-phìⁿ lāi-té, Tē-kiû sī tī chiàⁿ-pêng.
Chit pái ê ji̍t-si̍t, sī goe̍h-niû ū chi̍t-pō͘-hūn kiâⁿ kàu Tē-kiû kah Thài-iông chi-kan.
Sui-bóng kóng chit tiuⁿ siòng-phìⁿ hō͘ lâng ìn-sióng chiok chhim ê, m̄-koh in-ūi ji̍t-phian-si̍t chō-sêng khoân-kéng piàn àm ê éng-hióng, sī pí ji̍t-thâu khì hō͘ kāu hûn cha̍h tio̍h ê éng-hióng koh khah chió.
Chha-put-to koh nn̄g lé-pài, choân Lâm-bí kah chi̍t-pō͘-hūn Pak-bí to̍h ē khòaⁿ tio̍h goe̍h-choân-si̍t ah!
Goe̍h-choân-si̍t to̍h sī Tē-kiû kiâⁿ kàu Goe̍h-kiû kah Thài-iông chi-kan.
Chha-put-to koh nn̄g tang, Pak-bí to̍h ē khòaⁿ tio̍h ji̍t-choân-si̍t ah!

## [KIP] A-kun-tîng ê Ji̍t-phian-si̍t
Thài-iông sī huat-sing siánn-mih tāi-tsì leh?
Nn̄g kang tsîng, Lâm-bí tsi̍t-kuá sóo-tsāi huat-sing ji̍t-phian-si̍t.
Ji̍t-phian-si̍t to̍h sī ji̍t-thâu ū tsi̍t-pōo-hūn khì hōo gue̍h-niû tsa̍h--khì ah.
Tsit tiunn thàng kuè hûn ê ji̍t-phian-si̍t siòng-phìnn, sī ji̍t-thâu tī A-kun-tîng Patagonia ji̍t-lo̍h hit-tsūn hip--ê.
Tī tsit tiunn tshu-tshu ê siòng-phìnn lāi-té, Tē-kiû sī tī tsiànn-pîng.
Tsit pái ê ji̍t-si̍t, sī gue̍h-niû ū tsi̍t-pōo-hūn kiânn kàu Tē-kiû kah Thài-iông tsi-kan.
Sui-bóng kóng tsit tiunn siòng-phìnn hōo lâng ìn-sióng tsiok tshim ê, m̄-koh in-uī ji̍t-phian-si̍t tsō-sîng khuân-kíng piàn àm ê íng-hióng, sī pí ji̍t-thâu khì hōo kāu hûn tsa̍h tio̍h ê íng-hióng koh khah tsió.
Tsha-put-to koh nn̄g lé-pài, tsuân Lâm-bí kah tsi̍t-pōo-hūn Pak-bí to̍h ē khuànn tio̍h gue̍h-tsuân-si̍t ah!
Gue̍h-tsuân-si̍t to̍h sī Tē-kiû kiânn kàu Gue̍h-kiû kah Thài-iông tsi-kan.
Tsha-put-to koh nn̄g tang, Pak-bí to̍h ē khuànn tio̍h ji̍t-tsuân-si̍t ah!

## [English] Partial Solar Eclipse over Argentina

What's happened to the Sun?
Two days ago, parts of South America were treated to a [partial solar eclipse][partial solar eclipse] -- where the Moon [blocked out][blocked out] part of the Sun.
The [featured image][featured image] shows an image of the partially eclipsed Sun through clouds as it was setting over [Pata][Pata][g][g][onia][onia], [Argentina][Argentina].
In the tilted image, Earth is toward the right.
During [the eclipse][the eclipse], the Moon moved partly [between Earth and the Sun][between Earth and the Sun].
Although a visually [impressive sight][impressive sight], the slight dimming of surroundings during this partial eclipse was less noticeable than dimming created by a thick cloud.
In about two weeks, all of [South America][South America] and part of [North America][North America] will experience a total lunar [eclipse][eclipse] -- where the Earth moves completely [between the Moon and the Sun][between the Moon and the Sun].
In about two years, a total [solar eclipse][solar eclipse] will [cross North America][cross North America].

## 詞彙學習（漢羅/POJ/KIP/華語/English）
- 【阿根廷】A-kun-têng/A-kun-tîng/阿根廷/Argentina
- 【日偏食】ji̍t-phian-si̍t/ji̍t-phian-si̍t/日偏食/partial solar eclipse
- 【月全食】goe̍h-choân-si̍t/gue̍h-tsuân-si̍t/月全食/total lunar eclipse
- 【日全食】ji̍t-choân-si̍t/ji̍t-tsuân-si̍t/日全食/total solar eclipse


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[partial solar eclipse]:https://solarsystem.nasa.gov/news/2220/partial-solar-eclipse-on-april-30-2022/
[blocked out]:https://apod.nasa.gov/apod/ap191227.html
[featured image]:https://www.flickr.com/photos/aixandrada/52041149741/
[Pata]:https://en.wikipedia.org/wiki/Patagonia
[g]:https://youtu.be/ChOhcHD8fBA
[onia]:https://en.wikipedia.org/wiki/Patagonia
[Argentina]:https://en.wikipedia.org/wiki/Argentina
[the eclipse]:https://solarsystem.nasa.gov/system/video_items/699_eclipse2017sunearth_1080p30.mp4
[between Earth and the Sun]:https://solarsystem.nasa.gov/internal_resources/5405/
[impressive sight]:https://image.shutterstock.com/image-photo/impressed-cat-leaning-on-paws-260nw-1438210820.jpg
[South America]:https://en.wikipedia.org/wiki/South_America
[North America]:https://en.wikipedia.org/wiki/North_America
[eclipse]:https://solarsystem.nasa.gov/eclipses/about-eclipses/types/
[between the Moon and the Sun]:https://solarsystem.nasa.gov/internal_resources/5409/
[solar eclipse]:https://www.timeanddate.com/eclipse/list.html
[cross North America]:https://www.timeanddate.com/eclipse/solar/2024-april-8

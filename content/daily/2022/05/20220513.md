---
title: 銀河 ê 烏洞
date: 2022-05-13
publishdate: 2022-05-13T11:45:00+0800
tags: [事件視界望遠鏡, EHT, 烏洞, 人馬座 A`*`, 銀河, 廣義相對論, 愛因斯坦, 太陽質量, Chandra 太空望遠鏡, Hubble 太空望遠鏡, 實密天體]
hero: https://apod.nasa.gov/apod/fap/image/2205/sgra_1024.jpg
summary: 昨昏發表 ê 電波影像，確實證明講，咱 ê 銀河中心有一粒烏洞。這是用 事件視界望遠鏡 (EHT)，頭一擺提著 ê 直接觀測證據。
categories: [podcast]
vocals: [蔡老師]
---

{{% apod %}}

- 原始文章：[The Milky Way's Black Hole](https://apod.nasa.gov/apod/ap220513.html)
- 影像來源：X-ray: [NASA/CXC/SAO](https://chandra.harvard.edu/), IR: [NASA/HST/STScI](https://www.stsci.edu/) ; 插圖：Radio ([EHT Collaboration](https://eventhorizontelescope.org/))
- 台文翻譯：[An-Li Tsai][An-Li Tsai] ([NCU][NCU])

{{< podcast "cljsn0rvk040i01y81q0n4xc1" >}}

## [漢羅] 銀河 ê 烏洞
咱 ê 銀河中心 [有一粒烏洞][There's a black hole]。
咱本底是知影講，tī 銀河中心附近，有足濟粒恆星 [踅一个][observed to orbit] 足大質量 ê [實密天體][compact object] 咧行，叫做 人馬座 A`*`。
毋閣昨昏發表 ê 事件視界望遠鏡 (EHT) ê 電波影像，確實證明講，伊就是咱銀河中心 ê 烏洞。
這是咱 [頭一擺提著 銀河中心烏洞 ê 直接觀測證據][Event Horizon Telescope is the first direct evidence]。
佮 愛因斯坦 ê 廣義相對論 預測 ê 結果仝款，這粒 400 萬太陽質量 ê 烏洞有足強 ê 重力場，會共光線拗彎去，tī 中央產生一个看起來敢若是烏影 ê 烏暗區，去予看起來敢若是光環 ê 結構 箍 tī 內底。
這是 太空望遠鏡 佮 地面望遠鏡 同齊 tùi 銀河中心 做 ê 觀測。
按呢會當予 事件視界望遠鏡 (EHT) 翕著較闊 ê 烏洞影像 佮 提著重要 ê 烏洞訊息。
[大張圖][The main panel image] 是 Chandra 太空望遠鏡 ê X-光影像資料 佮 Hubble 太空望遠鏡 ê 紅外線影像資料。
這張差不多是 7 光年闊。
放大 ê 細張插圖是 事件視界望遠鏡 (EHT) 翕 ê 銀河中心 ê 電波影像，這干焦 10 光分闊爾爾。
咱 ê 銀河中心，[離咱有 2 萬 7000 光年遠][some 27,000 light-years away]。

## [POJ] Gîn-hô ê O͘-tōng
Lán ê Gîn-hô tiong-sim ū chi̍t lia̍p o͘-tōng.
Lán pún-tē sī chai-iáⁿ kóng, tī Gîn-hô tiong-sim hū-kīn, ū chiok chōe lia̍p hêng-chhiⁿ se̍h chi̍t ê chiok tōa chit-liōng ê cha̍t-ba̍t-thian-thé leh kiâⁿ, kiò-chò Jîn-má-chō A`*`.
M̄-koh cha-hng hoat-pió ê Sū-kiāⁿ-sī-kài Bōng-oán-kiàⁿ (EHT) ê tiān-pho iáⁿ-siōng, khak-si̍t chèng-bêng kóng, i to̍h sī lán Gîn-hô tiong-sim ê o͘-tōng.
Che sī lán thâu chi̍t pái the̍h-tio̍h Gîn-hô tiong-sim o͘-tōng ê ti̍t-chiap koan-chhek chèng-kù.
Kah Ài-in-su-thán ê Kóng-gī-siong-tùi-lūn ū-chhek ê kiat-kó kāng-khoán, chi̍t lia̍p 400 bān thài-iông-chit-liōng ê o͘-tōng ū chiok kiông ê tiōng-le̍k-tiûⁿ, ē kā kng-sòaⁿ áu-oan khì, tī tiong-ng sán-seng chi̍t ê khòaⁿ--khí-lâi sī o͘-iáⁿ ê o͘-àm-khu, khì hō͘ khòaⁿ--khí-lâi ká-ná sī kng-khoân ê kiat-kò͘ kho͘ tī lāi-té.
Che sī thài-khong bōng-oán-kiàⁿ kah tē-bīn bōng-oán-kiàⁿ tâng-chê tùi Gîn-hô tiong-sim chò ê koan-chhek.
Án-ni ē-tàng hō͘ Sū-kiāⁿ-sī-kài Bōng-oán-kiàⁿ (EHT) hip tio̍h khah khoah ê o͘-tōng iáⁿ-siōng kah the̍h-tio̍h tiōng-iàu ê o͘-tōng sìn-sit.
Tōa-tiuⁿ-tô͘ sī Chandra Thài-khong-bōng-oán-kiàⁿ ê X-kng iáⁿ-siōng chu-liāu kah Hubble Thài-khong-bōng-oán-kiàⁿ ê âng-gōa-sòaⁿ iáⁿ-siōng chu-liāu.
Chit tiuⁿ chha-put-to sī 7 kng-nî khoah.
Hòng-tōa ê sè tiuⁿ chhah-tô͘ sī Sū-kiāⁿ-sī-kài Bōng-oán-kiàⁿ (EHT) hip ê Gîn-hô tiong-sim ê tiān-pho iáⁿ-siōng, che kan-na 10 kng-hun khoah niā-niā.
Lán ê Gîn-hô tiong-sim, lî lán ū 2 bān 7000 kng-nî hn̄g.

## [KIP] Gîn-hô ê Oo-tōng
Lán ê Gîn-hô tiong-sim ū tsi̍t lia̍p oo-tōng.
Lán pún-tē sī tsai-iánn kóng, tī Gîn-hô tiong-sim hū-kīn, ū tsiok tsuē lia̍p hîng-tshinn se̍h tsi̍t ê tsiok tuā tsit-liōng ê tsa̍t-ba̍t-thian-thé leh kiânn, kiò-tsò Jîn-má-tsō A`*`.
M̄-koh tsa-hng huat-pió ê Sū-kiānn-sī-kài Bōng-uán-kiànn (EHT) ê tiān-pho iánn-siōng, khak-si̍t tsìng-bîng kóng, i to̍h sī lán Gîn-hô tiong-sim ê oo-tōng.
Tse sī lán thâu tsi̍t pái the̍h-tio̍h Gîn-hô tiong-sim oo-tōng ê ti̍t-tsiap kuan-tshik tsìng-kù.
Kah Ài-in-su-thán ê Kóng-gī-siong-tuì-lūn ū-tshik ê kiat-kó kāng-khuán, tsi̍t lia̍p 400 bān thài-iông-tsit-liōng ê oo-tōng ū tsiok kiông ê tiōng-li̍k-tiûnn, ē kā kng-suànn áu-uan khì, tī tiong-ng sán-sing tsi̍t ê khuànn--khí-lâi sī oo-iánn ê oo-àm-khu, khì hōo khuànn--khí-lâi ká-ná sī kng-khuân ê kiat-kòo khoo tī lāi-té.
Tse sī thài-khong bōng-uán-kiànn kah tē-bīn bōng-uán-kiànn tâng-tsê tuì Gîn-hô tiong-sim tsò ê kuan-tshik.
Án-ni ē-tàng hōo Sū-kiānn-sī-kài Bōng-uán-kiànn (EHT) hip tio̍h khah khuah ê oo-tōng iánn-siōng kah the̍h-tio̍h tiōng-iàu ê oo-tōng sìn-sit.
Tuā-tiunn-tôo sī Chandra Thài-khong-bōng-uán-kiànn ê X-kng iánn-siōng tsu-liāu kah Hubble Thài-khong-bōng-uán-kiànn ê âng-guā-suànn iánn-siōng tsu-liāu.
Tsit tiunn tsha-put-to sī 7 kng-nî khuah.
Hòng-tuā ê sè tiunn tshah-tôo sī Sū-kiānn-sī-kài Bōng-uán-kiànn (EHT) hip ê Gîn-hô tiong-sim ê tiān-pho iánn-siōng, tse kan-na 10 kng-hun khuah niā-niā.
Lán ê Gîn-hô tiong-sim, lî lán ū 2 bān 7000 kng-nî hn̄g.

## [English] The Milky Way's Black Hole
[There's a black hole][There's a black hole] at the center of the Milky Way.
Stars are [observed to orbit][observed to orbit] a very massive and [compact object][compact object] there known as Sgr A\* (say _"sadge-ay-star"_).
But this just released radio image (inset) from planet Earth's [Event Horizon Telescope is the first direct evidence][Event Horizon Telescope is the first direct evidence] of the Milky Way's central black hole.
As predicted by Einstein's Theory of General Relativity, the four million solar mass black hole's strong gravity is bending light and creating a shadow-like dark central region surrounded by a bright ring-like structure.
Simultaneous observations of the galactic center made by space-based telescopes and ground-based observatories provide a wider view and an important context for the Event Horizon Telescope's black hole image.
[The main panel image][The main panel image] shows the X-ray data from Chandra and infrared data from Hubble.
While the main panel image is about 7-light years across, the Event Horizon Telescope inset image spans a mere 10 light-year_ at the center of our galaxy, [some 27,000 light-years away][some 27,000 light-years away].

## 詞彙學習

|漢羅|POJ|KIP|華語|English|
|-|-|-|-|-|
|銀河|Gîn-hô|Gîn-hô|銀河|Milky Way|
|烏洞|o͘-tōng|oo-tōng|黑洞|black hole|
|事件視界望遠鏡|Sū-kiāⁿ-sī-kài Bōng-oán-kiàⁿ|Sū-kiānn-sī-kài Bōng-uán-kiànn|事件視界望遠鏡|Event Horizon Telescope (EHT)|
|實密天體|cha̍t-ba̍t-thian-thé|tsa̍t-ba̍t-thian-thé|緻密天體|compact object|
|人馬座 A`*`|Jîn-má-chō A-star|Jîn-má-tsō A-star|人馬座 A`*`|Sgr A\*|
|愛因斯坦|Ài-in-su-thán|Ài-in-su-thán|愛因斯坦|Einstein|
|廣義相對論|Kóng-gī-siong-tùi-lūn|Kóng-gī-siong-tuì-lūn|廣義相對論|Theory of General Relativity|
|太陽質量|thài-iông-chit-liōng|thài-iông-tsit-liōng|太陽質量|solar mass|
|光分|kng-hun|kng-hun|光分|light-minute|
|光年|kng-nî|kng-nî|光年|light-year|
|Chandra 太空望遠鏡|Chandra Thài-khong-bōng-oán-kiàⁿ|Chandra Thài-khong-bōng-uán-kiànn|錢德拉 X 射線天文台|Chandra X-ray Observatory|
|Hubble 太空望遠鏡|Hubble Thài-khong-bōng-oán-kiàⁿ|Hubble Thài-khong-bōng-uán-kiànn|哈伯太空望遠鏡|Hubble Space Telescope|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[There's a black hole]:https://www.nasa.gov/mission_pages/chandra/images/sagittarius-a-nasa-telescopes-support-event-horizon-telescope-in-studying-milky-ways.html
[observed to orbit]:https://apod.nasa.gov/apod/ap070114.html
[Event Horizon Telescope is the first direct evidence]:https://eventhorizontelescope.org/blog/astronomers-reveal-first-image-black-hole-heart-our-galaxy
[The main panel image]:https://chandra.harvard.edu/photo/2022/sgra/
[compact object]:https://www6.slac.stanford.edu/virtual-tour/black-holes-and-compact-objects
[some 27,000 light-years away]:https://www.eso.org/public/videos/eso2208-eht-mwb/

---
title: 彗星 2022 E3 (ZTF 彗星)
date: 2022-12-24
publishdate: 2022-12-24T11:45:00+0800
tags: [彗星, 彗星 2022 E3, ZTF 彗星, 週期彗星, 北冕座, 彗鬚, 塗粉尾溜, 離子尾溜, 視野, 內太陽系, 近日點, 近地點]
hero: https://apod.nasa.gov/apod/image/2212/c2022E3_ZTF_Bartlett800.png
summary: 彗星 2022 E3 (ZTF 彗星) 是天文學家 tī 今年三月初 ê 時陣，利用 ZTF 望遠鏡 揣著--ê。
---

{{% apod %}}

- 原始文章：[Comet 2022 E3 (ZTF)](https://apod.nasa.gov/apod/ap221224.html)
- 影像來源 kah [版權][copyright]：[Dan Bartlett](https://www.astrobin.com/users/h2ologg/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 彗星 2022 E3 (ZTF 彗星)
[彗星 2022 E3 (ZTF 彗星)][Comet C/2022 E3 (ZTF)] 是天文學家 tī 今年三月初 ê 時陣，利用 Zwicky Transient Facility (ZTF) 望遠鏡 ê 闊幅巡天 kha-mé-lah 揣著--ê。
了後，這粒新揣著 ê [長週期彗星][long-period comet] 煞變甲愈來愈光。
伊這馬會 tī 天欲光進前，tiàm 北天 ê 北冕座出現。
毋過伊這馬猶傷暗，若是無用天文望遠鏡就看袂著。
這張 12 月 19 翕--ê [詳細 ê 望遠鏡影像][But this fine telescopic image]，有看著 [彗星][the comet's] 較光 ê 青色彗鬚、較短毋過較闊 ê 塗粉尾溜、kah 較長毋過較暗 ê 離子尾溜，迒過天頂 2.5 度闊 ê 視野。
彗星 2022 E3 來到 內太陽系 ê [旅途中][On a voyage]，會 tī 1 月 12 飛到 [近日點][at perihelion]，就是離太陽上倚彼位，而且會 tī 2 月 1 號飛到 近地點，就是離咱美麗地球上倚彼位。
彗星 ê 光 [實在是][notoriously] 真歹預測，毋過時到 彗星 2022 E3 (ZTF 彗星) tī 烏暗 ê 夜空中猶是勉強看會著。


## [POJ] Hūi-chhiⁿ 2022 E3 (ZTF Hūi-chhiⁿ)
Hūi-chhiⁿ 2022 E3 (ZTF Hūi-chhiⁿ) sī thian-bûn ha̍k-ka tī kin-nî saⁿ goe̍h chhōe ê sî-chūn, lī-iōng Zwicky Transient Facility (ZTF) bōng-oán-kiàⁿ ê khoah-pak sûn-thian kha-mé-lah chhōe-tio̍h--ê.
Liáu-āu, chit lia̍p sin chhōe-tio̍h ê tn̂g-chiu-kî hūi-chhiⁿ soah piàn kah lú lâi lú kng.
I chit-má ē tī thiⁿ beh kng chìn-chêng, tiàm pak-thian ê Pak-bián-chō chhut-hiān.
M̄-koh i chit-má iáu siuⁿ àm, nā-sī bô iōng thian-bûn bōng-oán-kiàⁿ to̍h khòaⁿ bē tio̍h.
Chit tiuⁿ 12 goe̍h 19 hi̍p--ê siông-sè ê bōng-oán-kiàⁿ iáⁿ-siōng, ū khòaⁿ-tio̍h hūi-chhiⁿ khah kng ê chhiⁿ-sek hūi-chhiu, khah té m̄-koh khah khoah ê thô͘-hún-bóe-liu, kah khah tn̂g m̄-koh khah àm ê lī-chú-bóe-liu, hāⁿ kòe thiⁿ-téng 2.5 tō͘ khoah ê sī-iá.
Hūi-chhiⁿ 2022 E3 lâi kàu lōe-thài-iông-hē ê lú-tô͘ tiong, ē tī 1 goe̍h 12 poe kàu kīn-ji̍t-tiám, to̍h sī lī Thài-iông siōng óa hit ūi, jî-chhiáⁿ ē tī 2 goe̍h 1 hō poe kàu kīn-tē-tiám, to̍h sī lī lán bí-lē Tē-kiû siōng óa hit ūi.
Hūi-chhiⁿ ê kng si̍t-chāi sī chin pháiⁿ ū-chhek, m̄-koh sî-kàu Hūi-chhiⁿ 2022 E3 (ZTF Hūi-chhiⁿ) tī o͘-àm ê iā-khong iáu-sī bián-kióng khòaⁿ-ē-tio̍h.


## [KIP] Huī-tshinn 2022 È (ZTF Huī-tshinn)
Huī-tshinn 2022 È (ZTF Huī-tshinn) sī thian-bûn ha̍k-ka tī kin-nî sann gue̍h tshuē ê sî-tsūn, lī-iōng Zwicky Transient Facility (ZTF) bōng-uán-kiànn ê khuah-pak sûn-thian kha-mé-lah tshuē-tio̍h--ê.
Liáu-āu, tsit lia̍p sin tshuē-tio̍h ê tn̂g-tsiu-kî huī-tshinn suah piàn kah lú lâi lú kng.
I tsit-má ē tī thinn beh kng tsìn-tsîng, tiàm pak-thian ê Pak-bián-tsō tshut-hiān.
M̄-koh i tsit-má iáu siunn àm, nā-sī bô iōng thian-bûn bōng-uán-kiànn to̍h khuànn bē tio̍h.
Tsit tiunn 12 gue̍h 19 hi̍p--ê siông-sè ê bōng-uán-kiànn iánn-siōng, ū khuànn-tio̍h huī-tshinn khah kng ê tshinn-sik huī-tshiu, khah té m̄-koh khah khuah ê thôo-hún-bué-liu, kah khah tn̂g m̄-koh khah àm ê lī-tsú-bué-liu, hānn kuè thinn-tíng 2.5 tōo khuah ê sī-iá.
Huī-tshinn 2022 È lâi kàu luē-thài-iông-hē ê lú-tôo tiong, ē tī 1 gue̍h 12 pue kàu kīn-ji̍t-tiám, to̍h sī lī Thài-iông siōng uá hit uī, jî-tshiánn ē tī 2 gue̍h 1 hō pue kàu kīn-tē-tiám, to̍h sī lī lán bí-lē Tē-kiû siōng uá hit uī.
Huī-tshinn ê kng si̍t-tsāi sī tsin pháinn ū-tshik, m̄-koh sî-kàu Huī-tshinn 2022 È (ZTF Huī-tshinn) tī oo-àm ê iā-khong iáu-sī bián-kióng khuànn-ē-tio̍h.

## [English] Comet 2022 E3 (ZTF)

[Comet C/2022 E3 (ZTF)][Comet C/2022 E3 (ZTF)] was discovered by astronomers using the wide-field survey camera at the Zwicky Transient Facility this year in early March.
Since then the new [long-period comet][long-period comet] has brightened substantially and is now sweeping across the northern constellation Corona Borealis in predawn skies.
It's still too dim to see without a telescope though.
[But this fine telescopic image][But this fine telescopic image] from December 19 does show [the comet's][the comet's] brighter greenish coma, short broad dust tail, and long faint ion tail stretching across a 2.5 degree wide field-of-view.
[On a voyage][On a voyage] through the inner Solar System comet 2022 E3 will be [at perihelion][at perihelion], its closest to the Sun, in the new year on January 12 and at perigee, its closest to our fair planet, on February 1.
The brightness of comets is [notoriously][notoriously] unpredictable, but by then C/2022 E3 (ZTF) could become only just visible to the eye in dark night skies.

## 詞彙學習（漢羅/POJ/KIP/華語/English）
- 【彗星 2022 E3】Hūi-chhiⁿ jī-khòng-jī-jī E sam/Huī-tshinn jī-khòng-jī-jī E sam/彗星 2022 E3/Comet 2022 E3 (ZTF)
- 【ZTF 彗星】ZTF Hūi-chhiⁿ/ZTF Huī-tshinn/ZTF 彗星/Comet ZTF
- 【長週期彗星】tn̂g-chiu-kî hūi-chhiⁿ/tn̂g-tsiu-kî huī-tshinn/長週期彗星/long-period comet
- 【北冕座】Pak-bián-chō/Pak-bián-tsō/北冕座/Corona Borealis
- 【彗鬚】hūi-chhiu/huī-tshiu/彗鬚/coma
- 【塗粉尾溜】thô͘-hún-bóe-liu/thôo-hún-bué-liu/塗粉尾溜/dust tail
- 【離子尾溜】lī-chú-bóe-liu/lī-tsú-bué-liu/離子尾溜/ion tail
- 【視野】sī-iá/sī-iá/視野/field-of-view
- 【內太陽系】lōe-thài-iông-hē/luē-thài-iông-hē/內太陽系/the inner Solar System
- 【內太陽系】lāi-thài-iông-hē/lāi-thài-iông-hē/內太陽系/the inner Solar System
- 【近日點】kīn-ji̍t-tiám/kīn-ji̍t-tiám/近日點/perihelion
- 【近地點】kīn-tē-tiám/kīn-tē-tiám/近地點/perigee


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/


[Comet C/2022 E3 (ZTF)]:https://earthsky.org/astronomy-essentials/new-comet-might-get-bright-enough-for-binoculars/
[long-period comet]:https://solarsystem.nasa.gov/solar-system/oort-cloud/overview/
[But this fine telescopic image]:https://www.astrobin.com/57vepp/B/
[the comet's]:https://solarsystem.nasa.gov/asteroids-comets-and-meteors/comets/in-depth/
[On a voyage]:https://theskylive.com/c2022e3-info
[at perihelion]:https://in-the-sky.org/news.php?id=20230112_19_100
[notoriously]:https://i.redd.it/q065n6zy2r401.jpg


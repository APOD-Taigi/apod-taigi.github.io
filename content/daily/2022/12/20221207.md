---
title: NGC 7293：捲螺星雲
date: 2022-12-07
publishdate: 2022-12-07T11:45:00+0800
tags: [NGC 7293, 捲螺星雲, 寶瓶座, 行星形星雲, 狹頻, 水素, 酸素, 發射線, 幾何結構]
hero: https://apod.nasa.gov/apod/image/2212/NGC7293-TommasoStella2022WEB1024.jpg
summary: 有一粒離地球干焦 700 光年遠爾爾、佇寶瓶座 ê 方向、太陽質量 ê 恆星，當咧死亡。

categories: [podcast]
vocals: [阿錕]
---

{{% apod %}}

- 原始文章：[NGC 7293: The Helix Nebula](https://apod.nasa.gov/apod/ap221207.html)
- 影像來源 kah [版權][copyright]：[Tommaso Stella](https://www.facebook.com/tommaso.m.stella)
- 台文翻譯：[An-Li Tsai][An-Li Tsai] ([NCU][NCU])

{{< podcast "clcdm17b60b6w010g33ix9hmp" >}}

## [漢羅] NGC 7293：捲螺星雲
有一粒離地球干焦 700 光年遠爾爾、佇 [寶瓶座][Aquarius] 方向、太陽質量 ê 恆星，當咧死亡。
這粒欲死 ê 恆星佇這个階段持續幾若千年，製造出這个 [捲螺星雲][Helix Nebula] (NGC 7293)。
伊是一个咱研究足濟 ê 厝邊 [行星形星雲][Planetary Nebula]，是恆星演化尾期 ê 形態。
這張狹頻影像是 kā 紅色 ê 水素原子發射線 kah 藍色 ê 酸素原子發射線疊出來 ê 結果。
咱會當看著捲螺星雲足精彩 ê 細節，嘛包括內底 3 光年闊較光 ê 區域。
捲螺星雲中心彼个白點，是佇行星形星雲中央 ê 高溫恆星。
拄開始影--著 ê 時陣，叫是講這是一个簡單 ê 星雲。
毋過這馬咱知影講，這个捲螺星雲有一个足 [複雜 ê 幾何結構][complex geometry]。

## [POJ] NGC 7293: Kńg-lê-seng-hûn
Ū chi̍t lia̍p lī Tē-kiû kan-na 700 kng-nî hn̄g niā-niā, tī Pó-pân-chō hong-hiòng, thài-iông chit-liōng ê hêng-chheⁿ, tng leh sí-bông.
Chit lia̍p beh sí ê hêng-chheⁿ tī chit ê kai-tōaⁿ chhî-sio̍k kúi-ā chheng nî, chè-chō chhut chit ê Kńg-lê-seng-hûn (NGC 7293).
I sī chi̍t ê lán gián-kiù chiok chōe ê chhù-piⁿ kiâⁿ-chheⁿ-hêng seng-hûn, sī hêng-chheⁿ ián-hòa bóe-kî ê hêng-thài.
Chit tiuⁿ e̍h-pîn iáⁿ-siōng sī kā âng-sek ê chúi-sò͘ goân-chú hoat-siā-sòaⁿ kah nâ-sek ê sàng-sò͘ goân-chú hoat-siā-sòaⁿ tha̍h-chhut-lâi ê kiat-kó.
Lán ē-tàng khòaⁿ-tio̍h Kńg-lê-seng-hûn chiok cheng-chhái ê sè-chiat, mā pau-koat lāi-té 3 kng-nî khoah khah kng ê khu-he̍k.
Kńg-lê-seng-hûn tiong-sim hit-ê pe̍h-tiám, sī tī kiâⁿ-chheⁿ-hêng seng-hûn tiong-ng ê ko-un  hêng-chheⁿ.
Tú khai-sí iáⁿ--tio̍h ê sî-chūn, kiò-sī kóng che sī chi̍t ê kán-tan ê seng-hûn.
M̄-koh chit-má lán chai-iáⁿ kóng, chit ê Kńg-lê-seng-hûn ū chi̍t ê chiok ho̍k-cha̍p ê kí-hô kiat-kò͘.


## [KIP] NGC 7293: Kńg-lê-sing-hûn
Ū tsi̍t lia̍p lī Tē-kiû kan-na 700 kng-nî hn̄g niā-niā, tī Pó-pân-tsō hong-hiòng, thài-iông tsit-liōng ê hîng-tshenn, tng leh sí-bông.
Tsit lia̍p beh sí ê hîng-tshenn tī tsit ê kai-tuānn tshî-sio̍k kuí-ā tshing nî, tsè-tsō tshut tsit ê Kńg-lê-sing-hûn (NGC 7293).
I sī tsi̍t ê lán gián-kiù tsiok tsuē ê tshù-pinn kiânn-tshenn-hîng sing-hûn, sī hîng-tshenn ián-huà bué-kî ê hîng-thài.
Tsit tiunn e̍h-pîn iánn-siōng sī kā âng-sik ê tsuí-sòo guân-tsú huat-siā-suànn kah nâ-sik ê sàng-sòo guân-tsú huat-siā-suànn tha̍h-tshut-lâi ê kiat-kó.
Lán ē-tàng khuànn-tio̍h Kńg-lê-sing-hûn tsiok tsing-tshái ê sè-tsiat, mā pau-kuat lāi-té 3 kng-nî khuah khah kng ê khu-hi̍k.
Kńg-lê-sing-hûn tiong-sim hit-ê pe̍h-tiám, sī tī kiânn-tshenn-hîng sing-hûn tiong-ng ê ko-un  hîng-tshenn.
Tú khai-sí iánn--tio̍h ê sî-tsūn, kiò-sī kóng tse sī tsi̍t ê kán-tan ê sing-hûn.
M̄-koh tsit-má lán tsai-iánn kóng, tsit ê Kńg-lê-sing-hûn ū tsi̍t ê tsiok ho̍k-tsa̍p ê kí-hô kiat-kòo.

## [English] NGC 7293: The Helix Nebula
A mere seven hundred light years from Earth, toward the constellation [Aquarius][Aquarius], a sun-like star is dying.
The dying star's last few thousand years have produced the [Helix Nebula][Helix Nebula] (NGC 7293), a well studied and nearby example of a [Planetary Nebula][Planetary Nebula], typical of this final phase of stellar evolution.
Combining narrow band image data from emission lines of hydrogen atoms in red and oxygen atoms in blue-green hues, it shows tantalizing [details][details] of the Helix, including its bright [inner region][inner region] about 3 light-years across.
The white dot at the Helix's center is this Planetary Nebula's hot, [central star][central star].
A simple looking nebula at first glance, the Helix is now understood to have a surprisingly [complex geometry][complex geometry].

## 詞彙學習（漢羅/POJ/KIP/華語/English）
- 【NGC 7293】NGC chhit-jī-kiú-sam/NGC tshit-jī-kiú-sam/NGC 7293/NGC 7293
- 【捲螺星雲】kńg-lê-seng-hûn/kńg-lê-sing-hûn/螺旋星雲/Helix Nebula
- 【寶瓶座】Pó-pân-chō/Pó-pân-tsō/寶瓶座/Aquarius
- 【行星形星雲】kiâⁿ-chheⁿ-hêng seng-hûn/kiânn-tshenn-hîng sing-hûn/行星狀星雲/Planetary Nebula
- 【水素】chúi-sò͘/tsuí-sòo/氫/hydrogen
- 【酸素】sàng-sò͘/sàng-sòo/氧/oxygen
- 【狹頻】e̍h-pîn/e̍h-pîn/窄頻/narrow band
- 【發射線】hoat-siā-sòaⁿ/huat-siā-suànn/發射線/emission line
- 【幾何結構】kí-hô kiat-kò͘/kí-hô kiat-kòo/幾何結構/geometry


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Aquarius]:http://hawastsoc.org/deepsky/aqr/index.html
[Helix Nebula]:https://en.wikipedia.org/wiki/Helix_Nebula
[Planetary Nebula]:http://en.wikipedia.org/wiki/Planetary_nebula
[details]:https://stsci-opo.org/STScI-01EVT8HWJ754VADGE57NY9VWXP.jpg
[inner region]:https://apod.nasa.gov/apod/ap030510.html
[central star]:https://hubblesite.org/contents/media/images/2003/11/1317-Image.html
[complex geometry]:https://hubblesite.org/contents/news-releases/2004/news-2004-32.html

---
title: Messier 88
date: 2022-12-28
publishdate: 2022-12-28T11:45:00+0800
tags: [Messier 88, M88, 捲螺仔星雲, 室女座星系團, 捲螺仔手骨, 星團, 恆星形成區, 塗粉帶, 星系核, 捲螺仔星系]
hero: https://apod.nasa.gov/apod/fap/image/2212/M88_2022weebly.jpg
summary: Charles Messier tī 伊 18 世紀編 ê 星雲星團總表內底，kā 第 88 个天體當做是無恆星 ê 捲螺仔星雲。
categories: [podcast]
vocals: [草莓大福]
---

{{% apod %}}

- 原始文章：[Messier 88](https://apod.nasa.gov/apod/ap221228.html)
- 影像來源 kah [版權][copyright]：[Adam Block](http://www.caelumobservatory.com/index.html), [Mt. Lemmon SkyCenter](http://skycenter.arizona.edu/), [U. Arizona](http://www.as.arizona.edu/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clcz2bzts000n01tjbxha5pvz" >}}

## [漢羅] Messier 88
[Charles Messier][Charles Messier] tī 伊 18 世紀編 ê [星雲星團][Nebulae and Star Clusters] 總表內底，kā 第 88 个天體當做是無恆星 ê 捲螺仔星雲。
是講咱 [這馬已經知影][understood] 這个 [華麗 ê M88][gorgeous M88] 是一个內底攏是恆星、氣體、塗粉 ê 星系，kah 咱 ê 銀河無啥物無仝。
實際上，M88 是 [室女座星系團][Virgo Galaxy Cluster] 上光 ê 星系，[離][away] 咱有 5000 萬光年遠。
咱會當 ùi 這張 [清楚 ê 宇宙肖像][sharp cosmic portait] 內底，真簡單就揣著 M88 美麗 ê 捲螺仔手骨。
捲螺仔手骨 面頂有 少年 ê 藍色 [星團][star clusters]、粉紅仔色 ê [恆星形成區][star-forming regions]、kah 閘光 ê [塗粉帶][dust lanes]。
這寡塗粉帶是 ùi 黃色 ê 星系核延伸出來--ê，遐主要 ê 成員是較老 ê 恆星。
捲螺仔星系 M88 ê 大細有 10 萬光年闊。


## [POJ] Messier 88
Charles Messier tī i 18 sè-kí pian ê Seng-hûn Seng-thoân Chóng-pió lāi-té, kā tē 88 ê thian-thé tòng-chò sī bô hêng-chheⁿ ê kńg-lê-á seng-hûn.
Sī kóng lán chit-má í-keng chai-iáⁿ chit ê hôa-lē ê M88 sī chi̍t-ê lāi-té lóng sī hêng-chheⁿ, khì-thé, thô͘-hún ê seng-hē, kah lán ê Gîn-hô bô sáⁿ-mih bô-kâng.
Si̍t-chè siōng, M88 sī Sek-lú-chō seng-hē-thoân siōng kng ê seng-hē, lī lán ū  5000 bān kng-nî hn̄g.
Lán ē-tàng ùi chit tiuⁿ chheng-chhó ê ú-tiū siàu-siōng lāi-té, chin kán-tan to̍h chhōe-tio̍h M88 bí-lē ê kńg-lê-á chhiú-kut.
Kńg-lê-á chhiú-kut bīn-téng ū siàu-liân ê nâ-sek seng-thoân, hún-âng-á-sek ê hêng-chheⁿ hêng-sêng-khu, kah cha̍h-kng ê thô͘-hún-tòa.
Chit kóa thô͘-hún-tòa sī ùi n̂g-sek ê seng-hē-he̍k iân-sin--chhut-lâi--ê, hiah chú-iàu ê sêng-goân sī khah lāu ê hêng-chheⁿ.
Kńg-lê-á seng-hē M88 ê tōa-sè ū 10 bān kng-nî khoah.

## [KIP] Messier 88
Charles Messier tī i 18 sè-kí pian ê Sing-hûn Sing-thuân Tsóng-pió lāi-té, kā tē 88 ê thian-thé tòng-tsò sī bô hîng-tshenn ê kńg-lê-á sing-hûn.
Sī kóng lán tsit-má í-king tsai-iánn tsit ê huâ-lē ê M88 sī tsi̍t-ê lāi-té lóng sī hîng-tshenn, khì-thé, thôo-hún ê sing-hē, kah lán ê Gîn-hô bô sánn-mih bô-kâng.
Si̍t-tsè siōng, M88 sī Sik-lú-tsō sing-hē-thuân siōng kng ê sing-hē, lī lán ū  5000 bān kng-nî hn̄g.
Lán ē-tàng uì tsit tiunn tshing-tshó ê ú-tiū siàu-siōng lāi-té, tsin kán-tan to̍h tshuē-tio̍h M88 bí-lē ê kńg-lê-á tshiú-kut.
Kńg-lê-á tshiú-kut bīn-tíng ū siàu-liân ê nâ-sik sing-thuân, hún-âng-á-sik ê hîng-tshenn hîng-sîng-khu, kah tsa̍h-kng ê thôo-hún-tuà.
Tsit kuá thôo-hún-tuà sī uì n̂g-sik ê sing-hē-hi̍k iân-sin--tshut-lâi--ê, hiah tsú-iàu ê sîng-guân sī khah lāu ê hîng-tshenn.
Kńg-lê-á sing-hē M88 ê tuā-sè ū 10 bān kng-nî khuah.

## [English] Messier 88
[Charles Messier][Charles Messier] described the 88th entry in his 18th century catalog of [Nebulae and Star Clusters][Nebulae and Star Clusters] as a spiral nebula without stars.
Of course the [gorgeous M88][gorgeous M88] is now [understood][understood] to be a galaxy full of stars, gas, and dust, not unlike our own Milky Way.
In fact, M88 is one of the brightest galaxies in the [Virgo Galaxy Cluster][Virgo Galaxy Cluster] some 50 million light-years [away][away].
M88's beautiful spiral arms are easy to trace in this [sharp cosmic portait][sharp cosmic portait].
The arms are lined with young blue [star clusters][star clusters], pink [star-forming regions][star-forming regions], and obscuring [dust lanes][dust lanes] extending from a yellowish core dominated by an older population of stars.
Spiral galaxy M88 spans over 100,000 light-years.


## 詞彙學習（漢羅/POJ/KIP/華語/English）
- 【M88】M peh-cha̍p-peh/M peh-tsa̍p-peh/M88/M88
- 【捲螺仔星雲】kńg-lê-á seng-hûn/kńg-lê-á sing-hûn/螺旋星雲/spiral nebula
- 【室女座星系團】Sek-lú-chō seng-hē-thoân/Sik-lú-tsō sing-hē-thuân/室女座星系團/the Virgo Galaxy Cluster
- 【捲螺仔手骨】kńg-lê-á chhiú-kut/kńg-lê-á tshiú-kut/螺旋手臂、旋臂/spiral arm
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【星團】seng-thoân/sing-thuân/星團/star cluster
- 【恆星形成區】hêng-chheⁿ hêng-sêng-khu/hîng-tshenn hîng-sîng-khu/恆星形成區/star-forming region
- 【塗粉帶】thô͘-hún-tòa/thôo-hún-tuà/灰塵帶/dust lanes
- 【星系核】seng-hē-he̍k/sing-hē-hi̍k/星系核/galactic core


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/


[Charles Messier]:https://www.nasa.gov/content/explore-the-night-sky-hubble-s-messier-catalog-bio
[Nebulae and Star Clusters]:https://www.flickr.com/photos/nasahubble/sets/72157687169041265
[gorgeous M88]:https://www.nasa.gov/feature/goddard/2018/messier-88
[understood]:https://apod.nasa.gov/apod/ap200430.html
[Virgo Galaxy Cluster]:http://www.atlasoftheuniverse.com/galgrps/vir.html
[away]:http://nedwww.ipac.caltech.edu/cgi-bin/nDistance?name=MESSIER+088
[sharp cosmic portait]:https://www.adamblockphotos.com/m88.html 
[star clusters]:https://apod.nasa.gov/apod/ap990402.html
[star-forming regions]:https://apod.nasa.gov/apod/ap080928.html
[dust lanes]:https://apod.nasa.gov/apod/ap090615.html


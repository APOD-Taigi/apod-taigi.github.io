---
title: 雙生仔座流星雨 kah 手囊山
date: 2022-12-25
publishdate: 2022-12-25T11:45:00+0800
tags: [雙生仔座流星雨, 小行星, 小行星 3200 Phaethon, 輻射點, 雙生仔座, 雙星, 北河二, 北河三, 流星流, 塗粉流, 紀念碑谷, 手囊山, 東手囊山, 西手囊山]
hero: https://apod.nasa.gov/apod/image/2212/J7A6402-Edit-copy-sharpened1024.jpg
summary: 小行星 3200 逐年攏會 tī 12 月份 ê 時陣送禮物予咱地球。
categories: [podcast]
vocals: [草莓大福]
---

{{% apod %}}

- 原始文章：[Geminids and the Mittens](https://apod.nasa.gov/apod/ap221225.html)
- 影像來源 kah [版權][copyright]：[Chuck Derus](https://cderus.zenfolio.com/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clcvw4an205kt01ua2ig23eia" >}}

## [漢羅] 雙生仔座流星雨 kah 手囊山
[小行星 3200 Phaethon][Asteroid 3200 Phaethon's] 逐年攏會 tī [12 月份][in December] ê 時陣 [送禮物予咱地球][gift to planet Earth]。
這个禮物就是 [雙生仔座流星雨][the Geminid t]。
流星流 ê 來源就是這粒 [神祕小行星][mysterious asteroid] 沙 tī 軌道頂懸 ê 塗粉粒。
12 月 13/14 附近是雙生仔座流星雨活動上強 ê 時陣。
這張是 kā 22 張 [天星滿滿][starry sky] ê 夜空影像 組合起來 ê 相片。
是 tiàm 美國西南爿 ê [紀念碑谷][Monument Valley]，月娘 peh 起來進前翕--ê。
流星雨輻射點附近彼粒足光 ê 恆星，是 [雙生仔座 ê 雙星][Gemini's twin stars]。
藍色彼粒是 北河二，黃色彼粒是 北河三。
[地球行過塗粉流 ê 時陣][As Earth sweeps t]，平行 ê 流星軌跡看起來就親像是 ùi 雙生仔座內底輻射出來--ê，所以咱才會 kā 這个年度流星雨用星座 ê 名來號。
這三粒 tī 紀念碑谷內底足出名 ê 山，ùi kha-mé-lah ê 角度看來，[其中兩粒山][two of them] ê 名確實號了袂䆀（東手囊山、西手囊山）。
第三粒山 ê 名就叫做 [Merrick 山][Merrick Butte]。


## [POJ] Siang-siⁿ-á-chō Liû-chhiⁿ-hō͘ kah Chhiú-lông-soaⁿ
Sió-kiâⁿ-chhiⁿ 3200 Phaethon ta̍k-nî lóng ē tī 12 goe̍h hūn ê sî-chūn sàng lé-bu̍t hō͘ lán Tē-kiû.
Chit ê lé-bu̍t to̍h sī Siang-siⁿ-á-chō liû-chhiⁿ-hō͘.
Liû-chhiⁿ-liû ê lâi-goân to̍h sī chit lia̍p sîn-pì sió-kiâⁿ-chhiⁿ soa tī kúi-tō téng-koân ê thô͘-hún-lia̍p.
12 goe̍h 13/14 hù-kīn sī Siang-siⁿ-á-chō liû-chhiⁿ-hō͘ oa̍h-tōng siōng kiông ê sî-chūn.
Chit tiuⁿ sī kā 22 tiuⁿ thiⁿ-chhiⁿ móa-móa ê iā-khong iáⁿ-siōng cho͘-ha̍p--khí-lâi ê siòng-phìⁿ.
Sī tiàm Bí-kok sai-lâm-pêng ê Kì-liām-pi-kok, goe̍h-niû peh--khí-lâi chìn-chêng hip--ê.
Liû-chhiⁿ-hō͘ hok-siā-tiám hù-kīn hit lia̍p chiok kng ê hêng-chheⁿ, sī Siang-siⁿ-á-chō ê siang-chhiⁿ.
Nâ-sek hit-lia̍p sī Pak-hô-jī, n̂g-sek hit-lia̍p sī Pak-hô-sam.
Tē-kiû kiâⁿ kòe thô͘-hún-liû ê sî-chūn, pêng-hêng ê liû-chhiⁿ kúi-jiah khòaⁿ--khí-lâi to̍h chhiⁿ-chhiūⁿ sī ùi Siang-siⁿ-á-chō lāi-té hok-siā--chhut-lâi--ê, só͘-í lán chiah ē kā chit-ê nî-tō͘ liû-chhiⁿ-hō͘ iōng seng-chō ê miâ lâi hō.
Chit saⁿ lia̍p tī Kì-liām-pi-kok lāi-té chiok chhut-miâ ê soaⁿ, ùi kha-mé-lah ê kak-tō͘ khòaⁿ--lâi, kî-tiong nn̄g lia̍p soaⁿ ê miâ khak-si̍t hō liáu bē-bái (Tang Chhiú-lông-soaⁿ, Sai Chhiú-lông-soaⁿ).
Tē saⁿ lia̍p soaⁿ ê miâ to̍h kiò-chò Merrick soaⁿ.

## [KIP] Siang-sinn-á-tsō Liû-tshinn-hōo kah Tshiú-lông-suann
Sió-kiânn-tshinn 3200 Phaethon ta̍k-nî lóng ē tī 12 gue̍h hūn ê sî-tsūn sàng lé-bu̍t hōo lán Tē-kiû.
Tsit ê lé-bu̍t to̍h sī Siang-sinn-á-tsō liû-tshinn-hōo.
Liû-tshinn-liû ê lâi-guân to̍h sī tsit lia̍p sîn-pì sió-kiânn-tshinn sua tī kuí-tō tíng-kuân ê thôo-hún-lia̍p.
12 gue̍h 13/14 hù-kīn sī Siang-sinn-á-tsō liû-tshinn-hōo ua̍h-tōng siōng kiông ê sî-tsūn.
Tsit tiunn sī kā 22 tiunn thinn-tshinn muá-muá ê iā-khong iánn-siōng tsoo-ha̍p--khí-lâi ê siòng-phìnn.
Sī tiàm Bí-kok sai-lâm-pîng ê Kì-liām-pi-kok, gue̍h-niû peh--khí-lâi tsìn-tsîng hip--ê.
Liû-tshinn-hōo hok-siā-tiám hù-kīn hit lia̍p tsiok kng ê hîng-tshenn, sī Siang-sinn-á-tsō ê siang-tshinn.
Nâ-sik hit-lia̍p sī Pak-hô-jī, n̂g-sik hit-lia̍p sī Pak-hô-sam.
Tē-kiû kiânn kuè thôo-hún-liû ê sî-tsūn, pîng-hîng ê liû-tshinn kuí-jiah khuànn--khí-lâi to̍h tshinn-tshiūnn sī uì Siang-sinn-á-tsō lāi-té hok-siā--tshut-lâi--ê, sóo-í lán tsiah ē kā tsit-ê nî-tōo liû-tshinn-hōo iōng sing-tsō ê miâ lâi hō.
Tsit sann lia̍p tī Kì-liām-pi-kok lāi-té tsiok tshut-miâ ê suann, uì kha-mé-lah ê kak-tōo khuànn--lâi, kî-tiong nn̄g lia̍p suann ê miâ khak-si̍t hō liáu bē-bái (Tang Tshiú-lông-suann, Sai Tshiú-lông-suann).
Tē sann lia̍p suann ê miâ to̍h kiò-tsò Merrick suann.

## [English] Geminids and the Mittens
[Asteroid 3200 Phaethon's][Asteroid 3200 Phaethon's] annual [gift to planet Earth][gift to planet Earth] always arrives [in December][in December].
Otherwise known as [the Geminid][the Geminid e] meteor shower, the source of the meteroid stream is dust shed along the orbit of the [mysterious asteroid][mysterious asteroid].
Near the December 13/14 peak of the shower's activity, geminid meteors are captured in this night skyscape, composited from 22 images of [starry sky][starry sky] taken before the moon rose over [Monument Valley][Monument Valley] in the American southwest.
The bright stars near the position of the shower's radiant are the constellation [Gemini's twin stars][Gemini's twin stars] Castor (blue) and Pollux (yellow).
[As Earth sweeps][As Earth sweeps e] through the dusty stream, the parallel meteor trails appear to radiate from a point on the sky in Gemini due to perspective, and so the yearly shower is named for the constellation.
From the camera's perspective, this view of three prominent buttes across Monument Valley also suggests appropriate names for [two of them][two of them].
The third one is called [Merrick Butte][Merrick Butte].

## 詞彙學習（漢羅/POJ/KIP/華語/English）
- 【雙生仔座流星雨】Siang-siⁿ-á-chō liû-chhiⁿ-hō͘/Siang-sinn-á-tsō liû-tshinn-hōo/雙生仔座流星雨/Geminids
- 【小行星 3200 Phaethon】Sió-kiâⁿ-chhiⁿ saⁿ-chheng-jī Phaethon/Sió-kiânn-tshinn sann-tshing-jī Phaethon/小行星 3200/Asteroid 3200 Phaethon
- 【輻射點】hok-siā-tiám/hok-siā-tiám/輻射點/radiant
- 【雙生仔座】Siang-siⁿ-á-chō/Siang-sinn-á-tsō/雙生仔座/Gemini
- 【雙星】siang-chhiⁿ/siang-tshinn/雙星/twin stars
- 【北河二】Pak-hô-jī/Pak-hô-jī/北河二/Castor
- 【北河三】Pak-hô-sam/Pak-hô-sam/北河三/Pollux
- 【流星流】liû-chhiⁿ-liû/liû-tshinn-liû/流星流/meteroid stream
- 【塗粉流】thô͘-hún-liû/thôo-hún-liû/灰塵流/dusty stream
- 【紀念碑谷】Kì-liām-pi-kok/Kì-liām-pi-kok/紀念碑谷/Monument Valley
- 【手囊山】Chhiú-lông-soaⁿ/Tshiú-lông-suann/手套山/the Mittens
- 【東手囊山】Tang Chhiú-lông-soaⁿ/Tang Tshiú-lông-suann/東手套山/the East Mitten Buttes
- 【西手囊山】Sai Chhiú-lông-soaⁿ/Sai Tshiú-lông-suann/西手套山/the West Mitten Buttes


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Asteroid 3200 Phaethon's]:https://apod.nasa.gov/apod/ap171223.html
[gift to planet Earth]:https://blogs.nasa.gov/spacestation/2022/12/23/crew-goes-into-christmas-weekend-after-spacewalk-and-science-ops/
[in December]:https://apod.nasa.gov/apod/ap181222.html
[the Geminid e]:https://apod.nasa.gov/apod/ap221216.html
[the Geminid t]:https://apod.tw/daily/20221216/
[mysterious asteroid]:https://www.nasa.gov/centers/marshall/news/lunar/phaethon.html
[starry sky]:https://apod.nasa.gov/apod/ap071225.html
[Monument Valley]:https://navajonationparks.org/tribal-parks/monument-valley/
[Gemini's twin stars]:https://apod.nasa.gov/apod/ap170516.html
[As Earth sweeps e]:https://apod.nasa.gov/apod/ap211216.html
[As Earth sweeps t]:https://apod.tw/daily/20211216/
[two of them]:https://utahscanyoncountry.files.wordpress.com/2019/03/mitten-shadow-allison-yamamoto-sparks-.jpg
[Merrick Butte]:https://www.americansouthwest.net/utah/monument_valley/merrick-butte2_l.html

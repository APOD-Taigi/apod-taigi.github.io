---
title: 氣體 kah 塗粉 內底 ê 肚胿仔星雲
date: 2022-12-19
publishdate: 2022-12-19T11:45:00+0800
tags: [肚胿仔星雲, IC 410, 御夫座, 開放星團, NGC 1893, 恆星風, 輻射, 星際雲, 硫磺, 水素, 酸素, 發射線]
hero: https://apod.nasa.gov/apod/fap/image/2212/Tadpoles_Stocks_960.jpg
summary: 是啥物代誌予肚胿仔星雲遮爾鬧熱？是恆星形成活動啦！
categories: [podcast]
vocals: [阿錕]
---

{{% apod %}}

- 原始文章：[The Tadpole Nebula in Gas and Dust](https://apod.nasa.gov/apod/ap221219.html)
- 影像來源 kah 版權：[Craig Stocks](https://craigstocksarts.com/resume.html) (Utah Desert Remote Observatories)
- 台文翻譯：[An-Li Tsai][An-Li Tsai] ([NCU][NCU])

{{< podcast "clcq6tzg603kv01yohkfh6u5n" >}}

## [漢羅] 氣體 kah 塗粉 內底 ê 肚胿仔星雲
是啥物代誌予肚胿仔星雲遮爾鬧熱？
[是恆星形成活動啦！][Star formation.]
有厚塗粉發射線 ê [肚胿仔][Tadpole] 星雲 IC 410 離咱有 1 萬 2000 [光年][light-years] 遠，就 tī 北天 ê [車夫][Chariot] 星座，[御夫座][Auriga] 遐。
這个發光雲有超過 100 光年闊。
伊是去予藏 tī 星雲內底 ê [開放星團][open star cluster] [NGC 1893][NGC 1893] ê [恆星風][stellar winds] kah 輻射 [雕出來][sculpted] ê 形體。
伊是 400 萬年前 [才拄][a mere] tī 星際雲內底形成--ê。
規个恆星形成雲內底攏是足光、拄生出來 ê 恆星。
[注意看][Notable] 這張圖 ê 倒爿下跤，有兩个較實密 ê 物質流，當咧離開星雲中心。
這寡 [宇宙肚胿仔][cosmic tadpole] 是 [IC 410][IC 410] 內底有機會形成新恆星 ê 所在，in 差不多有 10 光年長。
這張影像是 kā 硫磺 (紅色)、水素 (青色)、kah 酸素 (藍色) 氣體 ê [發射線加強][highlighting the emission] ê 結果，毋過已經 [kā 恆星用數位處理 ê 方式 kā 提掉矣][stars digitally removed t]。


## [POJ] Khì-thé kah Thô͘-hún lāi-té ê Tō͘-koai-á seng-hûn
Sī siáⁿ-mih tāi-chì hō͘ Tō͘-koai-á seng-hûn chiah-nī lāu-jia̍t?
Sī hêng-chhiⁿ hêng-sêng oa̍h-tāng lah!
Ū kāu thô͘-hún hoat-siā-sòaⁿ ê Tō͘-koai-á seng-hûn IC 410 lī lán ū 1 bān 2000 kng-nî khoah, to̍h tī pak-thian ê chhia-hu seng-chō, Gū-hu-chō hiah.
Chit ê hoat-kng-hûn ū chhiau-kòe 100 kng-nî khoah.
I sī khì hō͘ chhàng tī seng-hûn lāi-té ê khai-hòng-seng-thoân NGC 1893 ê hêng-chhiⁿ-hong kah hok-siā tiau--chhut-lâi ê hêng-thé.
I sī 400 bān nî-chêng chiah tú tī seng-chè-hûn lāi-té hêng-sêng--ê.
Kui ê hêng-chhiⁿ hêng-sêng-hûn lāi-té lóng sī chiok kng, tú siⁿ--chhut-lâi ê hêng-chhiⁿ.
Chù-ì khòaⁿ chit tiuⁿ tô͘ ê tò-pêng ē-kha, ū nn̄g-ê khah cha̍t-ba̍t ê bu̍t-chit-liû, tng-leh lī-khui seng-hûn tiong-sim.
Chit-kóa ú-tiū tō͘-koai-á sī IC 410 lāi-té ū ki-hōe hêng-sêng sin hêng-chhiⁿ ê só͘-chāi, in chha-put-to ū 10 kng-nî tn̂g.
Chit tiuⁿ iáⁿ-siōng sī kā liû-hông (âng-sek), chúi-sò͘ (chhiⁿ-sek), kah sàng-sò͘ (nâ-sek) khì-thé ê hoat-siā-sòaⁿ ka-kiông ê kiat-kò͘, m̄-koh í-keng kā hêng-chhiⁿ iōng só͘-ūi chhú-lí ê hong-sek kā the̍h-tiāu--ah.


## [KIP] Khì-thé kah Thôo-hún lāi-té ê Tōo-kuai-á sing-hûn
Sī siánn-mih tāi-tsì hōo Tōo-kuai-á sing-hûn tsiah-nī lāu-jia̍t?
Sī hîng-tshinn hîng-sîng ua̍h-tāng lah!
Ū kāu thôo-hún huat-siā-suànn ê Tōo-kuai-á sing-hûn IC 410 lī lán ū 1 bān 2000 kng-nî khuah, to̍h tī pak-thian ê tshia-hu sing-tsō, Gū-hu-tsō hiah.
Tsit ê huat-kng-hûn ū tshiau-kuè 100 kng-nî khuah.
I sī khì hōo tshàng tī sing-hûn lāi-té ê khai-hòng-sing-thuân NGC 1893 ê hîng-tshinn-hong kah hok-siā tiau--tshut-lâi ê hîng-thé.
I sī 400 bān nî-tsîng tsiah tú tī sing-tsè-hûn lāi-té hîng-sîng--ê.
Kui ê hîng-tshinn hîng-sîng-hûn lāi-té lóng sī tsiok kng, tú sinn--tshut-lâi ê hîng-tshinn.
Tsù-ì khuànn tsit tiunn tôo ê tò-pîng ē-kha, ū nn̄g-ê khah tsa̍t-ba̍t ê bu̍t-tsit-liû, tng-leh lī-khui sing-hûn tiong-sim.
Tsit-kuá ú-tiū tōo-kuai-á sī IC 410 lāi-té ū ki-huē hîng-sîng sin hîng-tshinn ê sóo-tsāi, in tsha-put-to ū 10 kng-nî tn̂g.
Tsit tiunn iánn-siōng sī kā liû-hông (âng-sik), tsuí-sòo (tshinn-sik), kah sàng-sòo (nâ-sik) khì-thé ê huat-siā-suànn ka-kiông ê kiat-kòo, m̄-koh í-king kā hîng-tshinn iōng sóo-uī tshú-lí ê hong-sik kā the̍h-tiāu--ah.

## [English] The Tadpole Nebula in Gas and Dust
What's causing the commotion in the Tadpole Nebula?
[Star formation.][Star formation.]
Dusty emission in the [Tadpole][Tadpole] Nebula, IC 410, lies about 12,000 [light-years][light-years] away in the northern constellation of the [Chariot][Chariot]eer ([Auriga][Auriga]).
The cloud of glowing gas is over 100 light-years across, [sculpted][sculpted] by [stellar winds][stellar winds] and radiation from embedded [open star cluster][open star cluster] [NGC 1893][NGC 1893].
Formed in the interstellar cloud [a mere][a mere] 4 million years ago, bright newly formed cluster stars are seen all around the star-forming nebula.
[Notable][Notable] on the lower-right of the featured image are two relatively dense streamers of material trailing away from the nebula's central regions.
Potentially sites of ongoing star formation in [IC 410][IC 410], these [cosmic tadpole][cosmic tadpole] shapes are about 10 light-years long.
The image was processed [highlighting the emission][highlighting the emission] from sulfur (red), hydrogen (green), and oxygen (blue) gas -- but with the [stars digitally removed][stars digitally removed e].


## 詞彙學習

|漢羅|POJ|KIP|華語|English|
|-|-|-|-|-|
|肚胿仔星雲|Tō͘-koai-á seng-hûn|Tōo-kuai-á sing-hûn|蝌蚪星雲|Tadpole Nebula|
|IC 410|IC sù-it-khòng|IC sù-it-khòng|IC 410|IC 410|
|御夫座|Gū-hu-chō|Gū-hu-tsō|御夫座|Auriga|
|開放星團|khai-hòng-seng-thoân|khai-hòng-sing-thuân|開放星團|open star cluster|
|NGC 1893|NGC it-pat-kiú-sam|NGC it-pat-kiú-sam|NGC 1893|NGC 1893|
|恆星風|hêng-chhiⁿ-hong|hîng-tshinn-hong|恆星風|stellar wind|
|輻射|hok-siā|hok-siā|輻射|radiation|
|星際雲|seng-chè-hûn|sing-tsè-hûn|星際雲|interstellar cloud|
|硫磺|liû-hông|liû-hông|硫磺|sulfur|
|水素|chúi-sò͘|tsuí-sòo|氫|hydrogen|
|酸素|sàng-sò͘|sàng-sòo|氧|oxygen|
|發射線|hoat-siā-sòaⁿ|huat-siā-suànn|發射線|emission line|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Star formation.]:https://science.nasa.gov/astrophysics/focus-areas/how-do-stars-form-and-evolve
[Tadpole]:https://en.wikipedia.org/wiki/Tadpole
[light-years]:https://spaceplace.nasa.gov/light-year/en/
[Chariot]:https://en.wikipedia.org/wiki/Chariot
[Auriga]:http://hawastsoc.org/deepsky/aur/index.html
[sculpted]:https://apod.nasa.gov/apod/ap050602.html
[stellar winds]:https://apod.nasa.gov/apod/ap200121.html
[open star cluster]:https://apod.nasa.gov/apod/open_clusters.html
[NGC 1893]:http://en.wikipedia.org/wiki/NGC_1893
[a mere]:https://arxiv.org/abs/astro-ph/9909065v1
[Notable]:https://www.seadna.ca/wp-content/uploads/2019/10/Hilariously-Surprised-Dogs-510x310.jpg
[IC 410]:http://it.wikipedia.org/wiki/IC_410
[cosmic tadpole]:https://apod.nasa.gov/apod/ap140109.html
[highlighting the emission]:https://www.startools.org/modules/composite/usage/popular-coloring
[stars digitally removed e]:https://apod.nasa.gov/apod/ap221004.html
[stars digitally removed t]:https://apod.tw/daily/20221004/

---
title: IC 1396 內底無四常 ê 雲球
date: 2022-12-12
publishdate: 2022-12-12T11:45:00+0800
tags: [IC 1396, 象管星雲, 象鼻星雲, 恆星形成區, 彗星形雲球, 噴流, 粒子風, 星雲複合體, 視闊度]
hero: https://apod.nasa.gov/apod/fap/image/2212/IC1396_Miller_960.jpg
summary: IC 1396 內底是毋是有一个怪物？有一寡人 kā 叫做象管星雲，伊是恆星形成區內底 ê 一部份氣體 kah 塗粉雲。
categories: [podcast]
vocals: [阿錕]
---

{{% apod %}}

- 原始文章：[An Unusual Globule in IC 1396](https://apod.nasa.gov/apod/ap221212.html)
- 影像來源 kah 版權：[Bernard Miller](http://www.azstarman.net/About.htm)
- 台文翻譯：[An-Li Tsai][An-Li Tsai] ([NCU][NCU])

{{< podcast "clcgee0u701x6010u9pgb4pc4" >}}

## [漢羅] IC 1396 內底無四常 ê 雲球
[IC 1396][IC 1396] 內底是毋是有一个怪物？
有一寡人 kā 叫做 [象管星雲][Elephant's Trunk Nebula]，伊是 [恆星形成區][star formation region] 內底 ê 一部份氣體 [塗粉][dust 1] 雲。
伊 ê 外形看起來敢若足奇怪--ê，有 ê [親像是人類][nearly human]。
是講，這內底真正 ê [怪物][monster] 是一粒 [足光 ê 少年恆星][bright young star]。
毋閣伊傷遠矣，袂傷害著 tī [地球][Earth] ê 咱。
這粒恆星發--出 ê [高能光][Energetic light] 會 kā [這張相片][featured image] 頂懸 ê 暗色 [彗星形雲球][cometary globule] ê 塗粉 [食食去][eating]。
Ùi 恆星發--出 ê [噴流][Jets] kah 粒子 [風][winds] 嘛會 kā 週邊 ê 氣體 kah [塗粉][dust 2] 捒--出去。
較暗 ê [IC 1396 星雲複合體][IC 1396 complex t] 離咱有 3000 [光年][light-years] 遠。
伊 ê 範圍，是一个比這張相片閣較大 ê 區域。
伊 tī 天頂 ê 視闊度，有超過 10 粒 [月娘][full moon]。


## [POJ] IC 1396 lāi-té bô sù-siông ê hûn-kiû
IC 1396 lāi-té sī-m̄-sī ū chi̍t ê koài-bu̍t?
Ū chi̍t-kóa lâng kā kiò-chò Chhiūⁿ-kńg-seng-hûn, i sī hêng-chheⁿ hêng-sêng-khu lāi-té ê chi̍t-pō͘-hūn khì-thé thô͘-hún hûn.
I ê gōa-hêng khòaⁿ--khí-lâi ká-ná chiok kî-koài--ê, ū ê chhiⁿ-chhiūⁿ sī jîn-lūi.
Sī kóng, che lāi-té chin-chiàⁿ ê koài-bu̍t sī chi̍t-lia̍p chiok kng ê siàu-liân hêng-chheⁿ.
M̄-koh i siuⁿ hn̄g--ah, bē siong-hāi tio̍h tī Tē-kiû ê lán.
Chit lia̍p hêng-chheⁿ hoat--chhut ê ko-lêng kng ē kā chit tiuⁿ siòng-phìⁿ téng-koân ê àm-sek hūi-chhiⁿ-hêng hûn-kiû ê thô͘-hún chia̍h-chia̍h--khì.
Ùi hêng-chheⁿ hoat--chhut ê phùn-liû kah lia̍p-chú-hong mā ē kā chiu-piⁿ ê khì-thé kah thô͘-hún sak--chhut-khì.
Khah àm ê IC 1396 seng-hûn ho̍k-ha̍p-thé lī lán ū 3000 kng-nî hn̄g.
I ê hoān-ûi, sī chi̍t ê pí chit tiuⁿ siòng-phìⁿ koh-khah tōa ê khu-he̍k.
I tī thiⁿ-téng ê sī-khoah-tō͘, ū chhiau-kòe 10 lia̍p goe̍h-niû.


## [KIP] IC 1396 lāi-té bô sù-siông ê hûn-kiû
IC 1396 lāi-té sī-m̄-sī ū tsi̍t ê kuài-bu̍t?
Ū tsi̍t-kuá lâng kā kiò-tsò Tshiūnn-kńg-sing-hûn, i sī hîng-tshenn hîng-sîng-khu lāi-té ê tsi̍t-pōo-hūn khì-thé thôo-hún hûn.
I ê guā-hîng khuànn--khí-lâi ká-ná tsiok kî-kuài--ê, ū ê tshinn-tshiūnn sī jîn-luī.
Sī kóng, tse lāi-té tsin-tsiànn ê kuài-bu̍t sī tsi̍t-lia̍p tsiok kng ê siàu-liân hîng-tshenn.
M̄-koh i siunn hn̄g--ah, bē siong-hāi tio̍h tī Tē-kiû ê lán.
Tsit lia̍p hîng-tshenn huat--tshut ê ko-lîng kng ē kā tsit tiunn siòng-phìnn tíng-kuân ê àm-sik huī-tshinn-hîng hûn-kiû ê thôo-hún tsia̍h-tsia̍h--khì.
Uì hîng-tshenn huat--tshut ê phùn-liû kah lia̍p-tsú-hong mā ē kā tsiu-pinn ê khì-thé kah thôo-hún sak--tshut-khì.
Khah àm ê IC 1396 sing-hûn ho̍k-ha̍p-thé lī lán ū 3000 kng-nî hn̄g.
I ê huān-uî, sī tsi̍t ê pí tsit tiunn siòng-phìnn koh-khah tuā ê khu-hi̍k.
I tī thinn-tíng ê sī-khuah-tōo, ū tshiau-kuè 10 lia̍p gue̍h-niû.

## [English] An Unusual Globule in IC 1396
Is there a monster in [IC 1396][IC 1396]?
Known to some as the [Elephant's Trunk Nebula][Elephant's Trunk Nebula], parts of gas and [dust][dust 1] clouds of this [star formation region][star formation region] may appear to take on foreboding forms, some [nearly human][nearly human].
The only real [monster][monster] here, however, is a [bright young star][bright young star] too far from [Earth][Earth] to hurt us.
[Energetic light][Energetic light] from this star is [eating][eating] away the dust of the dark [cometary globule][cometary globule] near the top of the [featured image][featured image].
[Jets][Jets] and [winds][winds] of particles emitted from this star are also pushing away ambient gas and [dust][dust 2].
Nearly 3,000 [light-years][light-years] distant, the relatively faint [IC 1396 complex][IC 1396 complex e] covers a much larger region on the sky than shown here, with an apparent width of more than 10 [full moon][full moon]s.

## 詞彙學習

|漢羅|POJ|KIP|華語|English|
|-|-|-|-|-|
|IC 1396|IC it-sam-kiú-lio̍k|IC it-sam-kiú-lio̍k|IC 1396|IC 1396|
|象管星雲|Chhiūⁿ-kńg seng-hûn|Tshiūnn-kńg sing-hûn|象鼻星雲|the Elephant's Trunk Nebula|
|象鼻星雲|Chhiūⁿ-phīⁿ seng-hûn|Tshiūnn-phīnn sing-hûn|象鼻星雲|the Elephant's Trunk Nebula|
|恆星形成區|hêng-chheⁿ hêng-sêng-khu|hîng-tshenn hîng-sîng-khu|恆星形成區|star formation region|
|彗星形雲球|hūi-chhiⁿ-hêng hûn-kiû|huī-tshinn-hîng hûn-kiû|彗狀雲球|cometary globule|
|噴流|phùn-liû|phùn-liû|噴流|jets|
|粒子風|lia̍p-chú-hong|lia̍p-tsú-hong|粒子風|winds of particles|
|星雲複合體|seng-hûn ho̍k-ha̍p-thé|sing-hûn ho̍k-ha̍p-thé|星雲複合體|nebula complex|
|視闊度|sī-khoah-tō͘|sī-khuah-tōo|視寬度|apparent width|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[IC 1396]:https://apod.nasa.gov/apod/ap120805.html
[Elephant's Trunk Nebula]:https://en.wikipedia.org/wiki/Elephant's_Trunk_nebula
[dust 1]:https://apod.nasa.gov/apod/ap030706.html
[star formation region]:https://apod.nasa.gov/apod/ap120722.html
[nearly human]:https://en.wikipedia.org/wiki/The_Cyclops_(Redon)
[monster]:http://www.strangescience.net/stmons.htm
[bright young star]:https://ui.adsabs.harvard.edu/abs/1996ApJ...463L.105M/abstract
[Earth]:https://solarsystem.nasa.gov/planets/earth/in-depth/
[Energetic light]:https://science.nasa.gov/ems/10_ultravioletwaves
[eating]:https://www.aspca.org/sites/default/files/cat-care_cat-nutrition-tips_kitten_body1_right.jpg
[cometary globule]:https://apod.nasa.gov/apod/ap131012.html
[featured image]:http://www.azstarman.net/CDK/IC1396_LRGB.htm
[Jets]:https://apod.nasa.gov/apod/ap201222.html
[winds]:https://apod.nasa.gov/apod/ap160522.html
[dust 2]:https://astronomy.swin.edu.au/cosmos/d/Dust+Grain
[light-years]:http://starchild.gsfc.nasa.gov/docs/StarChild/questions/question19.html
[IC 1396 complex e]:https://apod.nasa.gov/apod/ap210723.html
[IC 1396 complex t]:https://apod.tw/daily/20210723.html
[full moon]:https://apod.nasa.gov/apod/ap990419.html

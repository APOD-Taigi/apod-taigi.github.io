---
title: 馬頭星雲 kah 火舌星雲
date: 2022-12-29
publishdate: 2022-12-29T11:45:00+0800
tags: [馬頭星雲, 火舌星雲, 火焰星雲, Barnard 33, 發射星雲, 獵戶座, 分子雲複合體, 獵戶座皮帶, 參宿一, NGC 2024, 反射星雲, NGC 2023]
hero: https://apod.nasa.gov/apod/fap/image/2212/B33LRGB_fb1024.png
summary: 馬頭星雲，嘛叫做 Barnard 33，是夜空中足出名 ê 烏暗標誌。
categories: [podcast]
vocals: [阿錕]
---

{{% apod %}}

- 原始文章：[Horsehead and Flame](https://apod.nasa.gov/apod/ap221229.html)
- 影像來源 kah [版權][copyright]：[Jason Close](https://www.astrobin.com/users/AmargosaSky/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cld4sobs704we01tjabi677xx" >}}

## [漢羅] 馬頭星雲 kah 火舌星雲
[馬頭星雲][The Horsehead Nebula t]，嘛叫做 Barnard 33，是夜空中足出名 ê [烏暗標誌][dark marking]。
Tī [這張清楚 ê 宇宙天景][this sharp cosmic skyscape] 內底，kah 背景 leh 發光 ê 發射星雲相比，就會看著伊破一空。
馬頭星雲 差不多有 5 光年懸，伊離咱有 1500 光年遠，就 tī [獵戶座][of Orion] ê 方向。
Tī 這个足 gâu 生 ê 分子雲複合體內底，會 kā 閘光 ê 塗粉看做馬頭，攏是因為咱 ùi 銀河看過去才會按呢。
獵戶座皮帶上東爿彼粒上光 ê 星是參宿一，就 tī 相片中央倒爿遐。
[參宿一][Alnitak powers t] 發出 ê 高能紫外光，kā 伊下底彼个厚塗粉 ê [火舌星雲][Flame Nebula t] NGC 2024，照甲足光--ê。
若是欲對宇宙有較完整 ê 了解，就愛知影 tī 馬頭星雲下跤彼个藍色--ê，是 [反射星雲 NGC 2023][nebula NGC 2023]。
這張望遠鏡相片 ê 取景袂䆀，按呢 tī 天頂差不多有 3 粒月娘遐爾闊。



## [POJ] Bé-thâu-seng-hûn kah Hóe-chi̍h-seng-hûn
Bé-thâu-seng-hûn, mā kiò-chò Barnard 33, sī iā-khong tiong chiok chhut-miâ ê o͘-àm piau-chì.
Tī chit tiuⁿ chheng-chhó ê ú-tiū thian-kéng lāi-té, kah pōe-kéng leh hoat-kng ê hoat-siā-seng-hûn sio-pí, to̍h ē khòaⁿ-tio̍h i phòa chi̍t khang.
Bé-thâu-seng-hûn chha-put-to ū 5 kng-nî khoah, i lī lán ū 1500 kng-nî hn̄g, to̍h tī La̍h-hō͘-chō ê hong-hiòng.
Tī chit-ê chiok gâu seⁿ ê hun-chú-hûn hok-ha̍p-thé lāi-té, ē kā cha̍h-kng ê thô͘-hún khòaⁿ-chò bé-thâu, lóng sī in-ūi lán ùi Gîn-hô khòaⁿ--kòe-khì chiah ē án-ni.
La̍h-hō͘-chō phôe-tòa siōng tang-pêng hit-lia̍p siōng kng ê chheⁿ sī Chham-siù-i̍t, to̍h tī siòng-phìⁿ tiong-ng tò-pêng hiah.
Chham-siù-i̍t hoat--chhut ê ko-lêng chí-gōa-kng, kā i ē-té hit-ê kāu-thô͘-hún ê Hóe-chi̍h-seng-hûn NGC 2024, chiò kah chiok kng--ê.
Nā-sī beh tùi ú-tiū ū khah oân-chéng ê liáu-kái, to̍h ài chai-iáⁿ tī Bé-thâu-seng-hûn ē-kha hit-ê nâ-sek--ê, sī hoán-siā-seng-hûn NGC 2023.
Chit tiuⁿ bōng-oán-kiàⁿ siòng-phìⁿ ê chhú-kéng bē-bái, án-ni tī thiⁿ-téng chha-put-to ū 3 lia̍p goe̍h-niû hiah-nī khoah.

## [KIP] Bé-thâu-sing-hûn kah Hué-tsi̍h-sing-hûn
Bé-thâu-sing-hûn, mā kiò-tsò Barnard 33, sī iā-khong tiong tsiok tshut-miâ ê oo-àm piau-tsì.
Tī tsit tiunn tshing-tshó ê ú-tiū thian-kíng lāi-té, kah puē-kíng leh huat-kng ê huat-siā-sing-hûn sio-pí, to̍h ē khuànn-tio̍h i phuà tsi̍t khang.
Bé-thâu-sing-hûn tsha-put-to ū 5 kng-nî khuah, i lī lán ū 1500 kng-nî hn̄g, to̍h tī La̍h-hōo-tsō ê hong-hiòng.
Tī tsit-ê tsiok gâu senn ê hun-tsú-hûn hok-ha̍p-thé lāi-té, ē kā tsa̍h-kng ê thôo-hún khuànn-tsò bé-thâu, lóng sī in-uī lán uì Gîn-hô khuànn--kuè-khì tsiah ē án-ni.
La̍h-hōo-tsō phuê-tuà siōng tang-pîng hit-lia̍p siōng kng ê tshenn sī Tsham-siù-i̍t, to̍h tī siòng-phìnn tiong-ng tò-pîng hiah.
Tsham-siù-i̍t huat--tshut ê ko-lîng tsí-guā-kng, kā i ē-té hit-ê kāu-thôo-hún ê Hué-tsi̍h-sing-hûn NGC 2024, tsiò kah tsiok kng--ê.
Nā-sī beh tuì ú-tiū ū khah uân-tsíng ê liáu-kái, to̍h ài tsai-iánn tī Bé-thâu-sing-hûn ē-kha hit-ê nâ-sik--ê, sī huán-siā-sing-hûn NGC 2023.
Tsit tiunn bōng-uán-kiànn siòng-phìnn ê tshú-kíng bē-bái, án-ni tī thinn-tíng tsha-put-to ū 3 lia̍p gue̍h-niû hiah-nī khuah.

## [English] Horsehead and Flame

[The Horsehead Nebula][The Horsehead Nebula e], famous celestial [dark marking][dark marking] also known as Barnard 33, is notched against a background glow of emission nebulae in [this sharp cosmic skyscape][this sharp cosmic skyscape].
About five light-years "tall" the Horsehead lies some 1,500 light-years away in the constellation [of Orion][of Orion].
Within the region's fertile molecular cloud complex, the expanse of obscuring dust has a recognizable shape only by chance from our perspective in the Milky Way though.
Orion's easternmost belt star, bright Alnitak, is to the left of center.
Energetic ultraviolet light from [Alnitak powers][Alnitak powers e] the glow of dusty NGC 2024, the [Flame Nebula][Flame Nebula e], just below it.
Completing a study in cosmic contrasts, bluish reflection [nebula NGC 2023][nebula NGC 2023] is below the Horsehead itself.
This well-framed telescopic field spans about 3 full moons on the sky.


## 詞彙學習（漢羅/POJ/KIP/華語/English）
- 【馬頭星雲】Bé-thâu-seng-hûn/Bé-thâu-sing-hûn/馬頭星雲/the Horsehead Nebula
- 【火舌星雲】Hóe-chi̍h-seng-hûn/Hué-tsi̍h-sing-hûn/火焰星雲/the Flame Nebula
- 【火焰星雲】Hóe-iām-seng-hûn/Hué-iām-sing-hûn/火焰星雲/the Flame Nebula
- 【Barnard 33】Barnard saⁿ-cha̍p-saⁿ/Barnard sann-tsa̍p-sann/Barnard 33/Barnard 33
- 【發射星雲】hoat-siā-seng-hûn/huat-siā-sing-hûn/發射星雲/emission nebula
- 【獵戶座】La̍h-hō͘-chō/La̍h-hōo-tsō/獵戶座/Orion
- 【分子雲複合體】hun-chú-hûn hok-ha̍p-thé/hun-tsú-hûn hok-ha̍p-thé/分子雲複合體/molecular cloud complex
- 【獵戶座皮帶】La̍h-hō͘-chō phôe-tòa/La̍h-hōo-tsō phuê-tuà/獵戶座腰帶/Orion's belt
- 【參宿一】Chham-siù-it/Tsham-siù-it/參宿一/Alnitak
- 【NGC 2024】NGC jī-khòng-jī-sù/NGC jī-khòng-jī-sù/NGC 2024/NGC 2024
- 【NGC 2023】NGC jī-khòng-jī-sam/NGC jī-khòng-jī-sam/NGC 2023/NGC 2023
- 【反射星雲】hoán-siā-seng-hûn/huán-siā-sing-hûn/反射星雲/reflection nebula


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[The Horsehead Nebula e]:https://apod.nasa.gov/apod/ap220921.html
[The Horsehead Nebula t]:https://apod.tw/daily/20220921/
[dark marking]:https://apod.nasa.gov/apod/ap090425.html
[this sharp cosmic skyscape]:https://www.astrobin.com/cpwtjv/
[of Orion]:https://apod.nasa.gov/apod/ap200329.html
[Alnitak powers e]:https://apod.nasa.gov/apod/ap210412.html
[Alnitak powers t]:https://apod.tw/daily/20210412/
[Flame Nebula e]:https://apod.nasa.gov/apod/ap210417.html
[Flame Nebula t]:https://apod.tw/daily/20210417/
[nebula NGC 2023]:https://apod.nasa.gov/apod/ap180329.html

---
title: NGC 6164：龍卵星雲 kah 星雲暈
date: 2022-12-26
publishdate: 2022-12-26T11:45:00+0800
tags: [NGC 6164, 龍卵星雲, 星雲暈, 超新星爆炸, 戰鬥龍 Ara, 大質量恆星, 行星形星雲, 雙極對稱, 類太陽恆星, O 型星, 星際介質, 矩尺座, 角尺]
hero: https://apod.nasa.gov/apod/fap/image/2212/DragonsEgg_Croman_960.jpg
summary: 中央 ê 恆星會當做出所有 ê 物件。伊是一粒較罕得看著、高溫、足光 ê O 型星。
categories: [podcast]
vocals: [阿錕]
---

{{% apod %}}

- 原始文章：[NGC 6164: Dragon's Egg Nebula and Halo](https://apod.nasa.gov/apod/ap221226.html)
- 影像來源 kah 版權：[Russell Croman](https://www.rc-astro.com/about.html)
- 台文翻譯：[An-Li Tsai][An-Li Tsai] ([NCU][NCU])

{{< podcast "cldrlmolw0uff01tjgc1cduup" >}}

## [漢羅] NGC 6164：龍卵星雲 kah 星雲暈
中央 ê 恆星會當做出所有 ê 物件。
這粒星叫做 [龍卵][Dragon's Egg]，是一粒較罕得看著、高溫、足光 ê [O 型星][O-type]。
伊 ê 質量差不多是太陽 ê 40 倍。
伊毋但生出這个足複雜 ê 星雲 ([NGC 6164][NGC 6164]) 踅 tī 伊邊仔，嘛生出藍色 ê 星雲暈 kā 伊包起來。
伊 ê 名有一部份是 ùi 這張美麗 ê NGC 6188 來--ê，就叫做 [戰鬥龍 Ara][Dragons of Ara t]。
閣 3-4 百萬年，這粒大質量恆星應該就會結束伊 ê 性命，變做 [超新星爆炸][supernova explosion]。
[這个星雲][the nebula itself] ê 大細有 4 光年闊，是雙極對稱 ê 結構，予伊看起來較成是一般 ê [行星形星雲][planetary nebulae]，就是氣體 [包][surrounding] tī 欲死 ê 類太陽恆星外口。
NGC 6164 kah 其他足濟 行星形星雲 仝款，嘛有一个闊闊 [暗暗 ê 星雲暈][faint halo]，就是這張 [深空望遠鏡影像][this deep telescopic image] 內底藍色 ê 部份。
這个藍色星雲暈，應該是 O 型星 tī 早期較活潑 ê 階段 擲--出來 ê 物質。
伊落尾會湠到邊仔 ê [星際介質][interstellar medium] 去。
NGC 6164 離咱有 4200 [光年][light-years] 遠，就 tī 南天星座 [角尺][Carpenter's Square] ê 星座 ([矩尺座][Norma]) 遐。

## [POJ] NGC 6164: Lêng-nn̄g-seng-hûn kah Seng-hē-n̄g
Tiong-ng ê hêng-chheⁿ ē-tàng chò-chhut só͘-ū ê mi̍h-kiāⁿ.
Chit lia̍p chheⁿ kiò-chò Lêng-nn̄g, sī chi̍t lia̍p khah hán-tit khòaⁿ-tio̍h, ko-un, chiok kng ê O hêng chheⁿ.
I ê chit-liōng chha-put-to sī Thài-iông ê 40 poe.
I m̄-nā seⁿ-chhut chit-ê chiok ho̍k-cha̍p ê seng-hûn (NGC 6164) se̍h tī i piⁿ-á, mā seⁿ-chhut nâ-sek ê seng-hûn-n̄g kā i pau--khí-lâi.
I ê miâ ū chi̍t-pō͘-hūn sī ùi chit tiuⁿ bí-lē ê NGC 6188 lâi--ê, to̍h kiò-chò Chiàn-tàu-lêng Ara.
Koh 3-4 pah-bān nî, chit lia̍p tōa-chit-liōng hêng-chheⁿ èng-kai to̍h ē kiat-sok i ê sèⁿ-miā, piàn-chò chhiau-sin-seng po̍k-chà.
Chit ê seng-hûn ê tōa-sè ū 4 kng-nî khoah, sī siang-ke̍k tùi-chhèng ê kiat-kò͘, hō͘ i khòaⁿ--khí-lâi khah sêng sī it-poaⁿ ê kiâⁿ-chheⁿ-hêng seng-hûn, to̍h sī khì-thé pau tī beh sí ê lūi-thài-iông hêng-chheⁿ gōa-kháu.
NGC 6164 kah kî-tha chiok chōe kiâⁿ-chheⁿ-hêng seng-hûn kāng-khoán, mā ū chi̍t ê khoah-khoah àm-àm ê seng-hûn-n̄g, to̍h sī chit tiuⁿ chhim-khong bōng-oán-kiàⁿ iáⁿ-siōng lāi-té nâ-sek ê pō͘-hūn.
Chit ê nâ-sek seng-hûn-n̄g, èng-kai sī O hêng chheⁿ tī chá-kî khah oa̍h-phoat ê kai-tōaⁿ tàn--chhut-lâi ê bu̍t-chit.
I lo̍h-bóe ē thòaⁿ kàu piⁿ-á ê seng-chè-kài-chit khì.
NGC 6164 lī lán ū 4200 kng-nî hn̄g, to̍h tī lâm-thian seng-chō kak-chhioh ê seng-chō (Kū-chhioh-chō) hiah.



## [KIP] NGC 6164: Lîng-nn̄g-sing-hûn kah Sing-hē-n̄g
Tiong-ng ê hîng-tshenn ē-tàng tsò-tshut sóo-ū ê mi̍h-kiānn.
Tsit lia̍p tshenn kiò-tsò Lîng-nn̄g, sī tsi̍t lia̍p khah hán-tit khuànn-tio̍h, ko-un, tsiok kng ê O hîng tshenn.
I ê tsit-liōng tsha-put-to sī Thài-iông ê 40 pue.
I m̄-nā senn-tshut tsit-ê tsiok ho̍k-tsa̍p ê sing-hûn (NGC 6164) se̍h tī i pinn-á, mā senn-tshut nâ-sik ê sing-hûn-n̄g kā i pau--khí-lâi.
I ê miâ ū tsi̍t-pōo-hūn sī uì tsit tiunn bí-lē ê NGC 6188 lâi--ê, to̍h kiò-tsò Tsiàn-tàu-lîng Ara.
Koh 3-4 pah-bān nî, tsit lia̍p tuā-tsit-liōng hîng-tshenn ìng-kai to̍h ē kiat-sok i ê sènn-miā, piàn-tsò tshiau-sin-sing po̍k-tsà.
Tsit ê sing-hûn ê tuā-sè ū 4 kng-nî khuah, sī siang-ki̍k tuì-tshìng ê kiat-kòo, hōo i khuànn--khí-lâi khah sîng sī it-puann ê kiânn-tshenn-hîng sing-hûn, to̍h sī khì-thé pau tī beh sí ê luī-thài-iông hîng-tshenn guā-kháu.
NGC 6164 kah kî-tha tsiok tsuē kiânn-tshenn-hîng sing-hûn kāng-khuán, mā ū tsi̍t ê khuah-khuah àm-àm ê sing-hûn-n̄g, to̍h sī tsit tiunn tshim-khong bōng-uán-kiànn iánn-siōng lāi-té nâ-sik ê pōo-hūn.
Tsit ê nâ-sik sing-hûn-n̄g, ìng-kai sī O hîng tshenn tī tsá-kî khah ua̍h-phuat ê kai-tuānn tàn--tshut-lâi ê bu̍t-tsit.
I lo̍h-bué ē thuànn kàu pinn-á ê sing-tsè-kài-tsit khì.
NGC 6164 lī lán ū 4200 kng-nî hn̄g, to̍h tī lâm-thian sing-tsō kak-tshioh ê sing-tsō (Kū-tshioh-tsō) hiah.

## [English] NGC 6164: Dragon's Egg Nebula and Halo
The star at the center created everything.
Known as the [Dragon's Egg][Dragon's Egg], this star -- a rare, hot, luminous [O-type][O-type] star some 40 times as massive as the Sun -- created not only the complex nebula ([NGC 6164][NGC 6164]) that immediately surrounds it, but also the encompassing blue halo.
Its name is derived, in part, from the region's proximity to the picturesque NGC 6188, known as the fighting [Dragons of Ara][Dragons of Ara e].
In another three to four million years the massive star will likely end its life in a [supernova explosion][supernova explosion].
Spanning around 4 light-years, [the nebula itself][the nebula itself] has a bipolar symmetry making it similar in appearance to more common [planetary nebulae][planetary nebulae] - the gaseous shrouds [surrounding][surrounding] dying sun-like stars.
Also like many planetary nebulae, NGC 6164 has been found to have an extensive, [faint halo][faint halo], revealed in blue in [this deep telescopic image][this deep telescopic image] of the region.
Expanding into the surrounding [interstellar medium][interstellar medium], the material in the blue halo was likely expelled from an earlier active phase of the O-star.
NGC 6164 lies 4,200 [light-years][light-years] away in the southern constellation of the [Carpenter's Square][Carpenter's Square] ([Norma][Norma]).


## 詞彙學習（漢羅/POJ/KIP/華語/English）
- 【NGC 6164】NGC lio̍k-it-lio̍k-sù/NGC lio̍k-it-lio̍k-sù/NGC 6164/NGC 6164
- 【龍卵星雲】Lêng-nn̄g-seng-hûn/Lîng-nn̄g-sing-hûn/龍蛋星雲/Dragon's Egg Nebula
- 【星雲暈】seng-hē-n̄g/sing-hē-n̄g/星雲暈/nebula halo
- 【超新星爆炸】chhiau-sin-seng po̍k-chà/tshiau-sin-sing po̍k-tsà/超新星爆炸/supernova explosion
- 【戰鬥龍 Ara】Chiàn-tàu-lêng/Tsiàn-tàu-lîng/戰鬥龍 Ara/fighting Dragons of Ara
- 【大質量恆星】tōa-chit-liōng hêng-chheⁿ/tuā-tsit-liōng hîng-tshenn/大質量恆星/massive star
- 【行星形星雲】kiâⁿ-chhiⁿ-hêng seng-hûn/kiânn-tshinn-hîng sing-hûn/行星狀星雲/planetary nebulae
- 【雙極對稱】siang-ke̍k tùi-chhèng/siang-ki̍k tuì-tshìng/雙極對稱/bipolar symmetry
- 【類太陽恆星】lūi-thài-iông hêng-chheⁿ/luī-thài-iông hîng-tshenn/類太陽恆星/sun-like star
- 【O 型星】O hêng chhiⁿ/O hîng tshinn/O 型星/O-type star
- 【星際介質】seng-chè-kài-chit/sing-tsè-kài-tsit/星際介質/interstellar medium
- 【矩尺座】Kū-chhioh-chō/Kū-tshioh-tsō/矩尺座/Norma
- 【角尺】kak-chhioh/kak-chhioh/角尺/Carpenter's Square

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Dragon's Egg]:https://en.wikipedia.org/wiki/Dragon%27s_Egg
[O-type]:http://www.atlasoftheuniverse.com/startype.html
[NGC 6164]:https://apod.nasa.gov/apod/ap060606.html
[Dragons of Ara e]:https://apod.nasa.gov/apod/ap220607.html
[Dragons of Ara t]:https://apod.tw/daily/20220607/
[supernova explosion]:https://imagine.gsfc.nasa.gov/science/objects/supernovae1.html
[the nebula itself]:http://www.gemini.edu/node/188
[planetary nebulae]:https://en.wikipedia.org/wiki/Planetary_nebula
[surrounding]:https://apod.nasa.gov/apod/ap120831.html
[faint halo]:https://ui.adsabs.harvard.edu/abs/1985PASP...97..780F/abstract
[this deep telescopic image]:https://www.rc-astro.com/photo/id1255_big.html
[interstellar medium]:http://www-ssg.sr.unh.edu/ism/what1.html
[light-years]:https://spaceplace.nasa.gov/light-year/en/
[Carpenter's Square]:https://en.wikipedia.org/wiki/Steel_square
[Norma]:http://www.hawastsoc.org/deepsky/nor/index.html

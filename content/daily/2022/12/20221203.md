---
title: Tī「衝」附近 ê 立體火星
date: 2022-12-03
publishdate: 2022-12-03T11:45:00+0800
tags: [衝, 火星, 好奇號探測車, 極冠]
hero: https://apod.nasa.gov/apod/image/2212/Mars-Stereo.png
summary: 這兩粒看起來遮爾清楚 ê 火星是 11 月底 tī 新加坡 ê 厝頂望遠鏡翕--ê。
categories: [podcast]
vocals: [阿錕]
---

{{% apod %}}

- 原始文章：[Stereo Mars near Opposition](https://apod.nasa.gov/apod/ap221203.html)
- 影像來源 kah [版權][copyright]：[Marco Lorenzi](https://www.glitteringlights.com/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clchxbjjl0dpe010gbm07f7ag" >}}

## [漢羅] Tī「衝」附近 ê 立體火星
這兩粒看起來遮爾清楚 ê 火星是 11 月底 tī 新加坡 ê 厝頂望遠鏡翕--ê。
這个時陣，[火星 kah 新加坡 ê 距離是 8200 公里][Mars was about 82 million kilometers]。
伊會 tī 12 月 8 號 行到「衝」ê 相位，就是 tī 地球天頂 kah 太陽相對 ê 位置。
火星倚西爿 ê [Olympus 山][Olympus Mons] 是 Tharsis Montes 區上大 ê 火山（嘛是太陽系上大 ê 火山）。
就是 tī 這兩張影像內底 正爿較倚面頂彼个，小可仔較淺色 ê 甜箍麭形彼搭。
中央較暗彼搭是 [Sirenum 高地][Terra Sirenum]，毋過倚東爿彼个烏烏長長 ê 半島是 Gomer 灣。
半島尾仔遐是 Gale 隕石坑，是 2012 年好奇號探測車 [降落 ê 地點][landing site in 2012]。
Gomer 灣頂懸彼寡白點，是 [Elysium][Elysium] 區內底 ê 其他火山。
火星上頂懸遐是 [北極 ê 極冠][north polar cap]，攏去予冰 kah 雲崁牢咧。
這兩張仝一个 [火星半球][martian hemisphere] ê 影像是立體影像 ê 仝一組相片，其中一張是過兩工才翕--ê。
Kā 你 ê 目睭看 tùi 這張相片 ê 中央，兩粒目睭 ê 視線交叉，一直到 kā 兩張分開 ê 影像合做一張，按呢你就有法度看著這粒紅色行星 ê 3D 影像矣。

## [POJ] Tī "Chhiong" hù-kīn ê Li̍p-thé Hóe-chhiⁿ
Chit nn̄g lia̍p khòaⁿ--khí-lâi chiah-nī chheng-chhó ê Hóe-chhiⁿ sī 11 goe̍h té tī Sin-ka-pho ê chhù-téng bōng-oán-kiàⁿ hip--ê.
Chit ê sî-chūn, Hóe-chhiⁿ kah Sin-ka-pho ê kū-lī sī 8200 kong-lí.
I ē tī 12 goe̍h 8 hō kiâⁿ kàu "Chhiong" ê siòng-ūi, to̍h sī tī Tē-kiû thiⁿ-téng kah Thài-iông siong-tùi ê ūi-tì.
Hóe-chhiⁿ óa sai-pêng ê Olympus soaⁿ sī Tharsis Montes khu siōng tōa ê hóe-soaⁿ (mā sī Thài-iông-hē siōng tōa ê hóe-soaⁿ).
To̍h sī tī chit nn̄g tiuⁿ iáⁿ-siōng lāi-té chiàⁿ-pêng khah óa bīn-téng hit-ê, sió-khóa-á khah chhián-sek ê tiⁿ-kho͘-pháng hêng hit-tah.
Tiong-ng khah àm hit-tah sī Sirenum ko-tē, m̄-koh óa tang-pêng hit-ê o͘-o͘ tn̂g-tn̂g ê pòaⁿ-tó sī Gomer oan.
Pòaⁿ-tó bóe-á hiah sī Gale ún-se̍k-kheⁿ, sī 2012 nî Hóⁿ-kî-hō thàm-chhek-chhia kàng-lo̍h ê tē-tiám.
Gomer oan téng-koân hit-kóa pe̍h-tiám, sī Elysium khu lāi-té ê kî-tha hóe-soaⁿ.
Hóe-chhiⁿ siōng téng-koân hiah sī Pak-ke̍k ê ke̍k-koan, lóng khì hō͘ peng kah hûn khàm-tiâu leh.
Chit nn̄g tiuⁿ kāng chit-ê Hóe-chhiⁿ pòaⁿ-kiû ê iáⁿ-siōng sī li̍p-thé iáⁿ-siōng ê kāng chi̍t chō͘ siòng-phìⁿ, kî-tiong chi̍t tiuⁿ sī kòe nn̄g kang chiah hi̍p--ê.
Kā lí ê ba̍k-chiu khòaⁿ tùi chit tiuⁿ siòng-phìⁿ ê tiong-ng nn̄g lia̍p ba̍k-chiu ê sī-sòaⁿ kau-chhe, it-ti̍t kàu nn̄g tiuⁿ pun-khui ê iáⁿ-siōng ha̍p chòe chi̍t tiuⁿ, án-ni lí to̍h ū-hoat-tō͘ khòaⁿ-tio̍h chit lia̍p âng-sek kiâⁿ-chhiⁿ ê 3D iáⁿ-siōng--ah.

## [KIP] Tī "Tshiong" hù-kīn ê Li̍p-thé Hué-tshinn
Tsit nn̄g lia̍p khuànn--khí-lâi tsiah-nī tshing-tshó ê Hué-tshinn sī 11 gue̍h té tī Sin-ka-pho ê tshù-tíng bōng-uán-kiànn hip--ê.
Tsit ê sî-tsūn, Hué-tshinn kah Sin-ka-pho ê kū-lī sī 8200 kong-lí.
I ē tī 12 gue̍h 8 hō kiânn kàu "Tshiong" ê siòng-uī, to̍h sī tī Tē-kiû thinn-tíng kah Thài-iông siong-tuì ê uī-tì.
Hué-tshinn uá sai-pîng ê Olympus suann sī Tharsis Montes khu siōng tuā ê hué-suann (mā sī Thài-iông-hē siōng tuā ê hué-suann).
To̍h sī tī tsit nn̄g tiunn iánn-siōng lāi-té tsiànn-pîng khah uá bīn-tíng hit-ê, sió-khuá-á khah tshián-sik ê tinn-khoo-pháng hîng hit-tah.
Tiong-ng khah àm hit-tah sī Sirenum ko-tē, m̄-koh uá tang-pîng hit-ê oo-oo tn̂g-tn̂g ê puànn-tó sī Gomer uan.
Puànn-tó bué-á hiah sī Gale ún-si̍k-khenn, sī 2012 nî Hónn-kî-hō thàm-tshik-tshia kàng-lo̍h ê tē-tiám.
Gomer uan tíng-kuân hit-kuá pe̍h-tiám, sī Elysium khu lāi-té ê kî-tha hué-suann.
Hué-tshinn siōng tíng-kuân hiah sī Pak-ki̍k ê ki̍k-kuan, lóng khì hōo ping kah hûn khàm-tiâu leh.
Tsit nn̄g tiunn kāng tsit-ê Hué-tshinn puànn-kiû ê iánn-siōng sī li̍p-thé iánn-siōng ê kāng tsi̍t tsōo siòng-phìnn, kî-tiong tsi̍t tiunn sī kuè nn̄g kang tsiah hi̍p--ê.
Kā lí ê ba̍k-tsiu khuànn tuì tsit tiunn siòng-phìnn ê tiong-ng nn̄g lia̍p ba̍k-tsiu ê sī-suànn kau-tshe, it-ti̍t kàu nn̄g tiunn pun-khui ê iánn-siōng ha̍p tsuè tsi̍t tiunn, án-ni lí to̍h ū-huat-tōo khuànn-tio̍h tsit lia̍p âng-sik kiânn-tshinn ê 3D iánn-siōng--ah.

## [English] Stereo Mars near Opposition
Mars looks sharp in these two rooftop telescope views captured in late November from Singapore, planet Earth.
At the time, [Mars was about 82 million kilometers][Mars was about 82 million kilometers] from Singapore and approaching its opposition, opposite the Sun in planet Earth's sky on December 8.
[Olympus Mons][Olympus Mons], largest of the volcanoes in the Tharsis Montes region (and largest known volcano in the Solar System), is near Mars' western limb.
In both the images it's the whitish donut-shape at the upper right.
The dark area visible near center is the [Terra Sirenum][Terra Sirenum] region while the long dark peninsula closest to the planet's eastern limb is Sinus Gomer.
Near its tip is Gale crater, the Curiosity rover's [landing site in 2012][landing site in 2012].
Above Sinus Gomer, white spots are other volcanoes in the [Elysium][Elysium] region.
At top of the planet is the [north polar cap][north polar cap] covered with ice and clouds.
Taken about two days apart, these images of the same [martian hemisphere][martian hemisphere] form a stereo pair.
Look at the center of the frame and cross your eyes until the separate images come together to see the Red Planet in 3D.


## 詞彙學習

|漢羅|POJ|KIP|華語|English|
|-|-|-|-|-|
|衝|chhiong|tshiong|衝|Opposition|
|火星|Hóe-chhiⁿ|Hué-tshinn|火星|Mars|
|好奇號探測車|Hóⁿ-kî-hō|Hónn-kî-hō|好奇號探測車|Curiosity rover|
|極冠|ke̍k-koan|ki̍k-kuan|極冠|polar cap|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Mars was about 82 million kilometers]:https://earthsky.org/astronomy-essentials/why-is-mars-sometimes-bright-and-sometimes-faint/
[Olympus Mons]:https://mars.nasa.gov/gallery/atlas/olympus-mons.html
[Terra Sirenum]:https://www.nasa.gov/jpl/new-gully-channel-terra-sirenum-pia17958/
[landing site in 2012]:https://apod.nasa.gov/apod/ap120808.html
[Elysium]:https://mars.nasa.gov/resources/6056/elysium/
[north polar cap]:https://apod.nasa.gov/apod/ap171219.html
[martian hemisphere]:https://solarsystem.nasa.gov/planets/mars/overview/

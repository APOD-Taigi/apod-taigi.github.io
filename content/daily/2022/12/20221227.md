---
title: 挪威天頂 完整 ê 圓箍仔虹
date: 2022-12-27
publishdate: 2022-12-27T11:45:00+0800
tags: [虹, 圓箍仔虹, 飛行翕相機, 內反射, sa-bì-suh]
hero: https://apod.nasa.gov/apod/fap/image/2212/FullCircleRainbow_Moesch_960.jpg
summary: 你敢捌看過完整 ê 虹？一般咱 tī 地面干焦會當看著虹 ê 頂半節，因為向地面方向 ê 水滴較少。
categories: [podcast]
vocals: [阿錕]
---

{{% apod %}}

- 原始文章：[A Full Circle Rainbow over Norway](https://apod.nasa.gov/apod/ap221227.html)
- 影像來源 kah 版權：[Lukas Moesch](https://www.lukas-moesch.ch/about)
- 台文翻譯：[An-Li Tsai][An-Li Tsai] ([NCU][NCU])

{{< podcast "cld4skgyd041901v7732g3h83" >}}

## [漢羅] 挪威天頂 完整 ê 圓箍仔虹
你敢捌看過完整 ê 虹？
一般咱 tī 地面干焦 [會當看著][visible because] 虹 ê 頂半節，因為向地面方向 ê 水滴較少。
咱若是 ùi 空中看，較有法度看著規个 360 度 ê 圓箍仔 [虹][rainbow 1]。
這張相片是 9 月 ê 時陣 tiàm [挪威][Norway] [Lofoten 島][Lofoten Islands] ê 天頂，用 飛行翕相機 飛入去一陣雨內底，才翕著這个圓箍仔虹。
這个愛靠觀測者 ê 觀測角度才看會著 ê [現象][phenomenon]，主要是 雨滴 tùi 日光 ê [內反射][internal reflection] 造成--ê。
這个 [虹][rainbow 2] ê [直徑][diameter]，佔天頂 ê 84 度闊。
[日頭][Sun] 就 kah 虹 ê 中心 tī [相對面 ê 方向][opposite direction]。
遮閣有一个 [sa-bì-suh][bonus] 予你，tī 這輪虹 ê 外口閣有 [第二輪虹][second rainbow]。
伊較暗，而且色 ê 順序是倒反--ê。

## [POJ] Ná-ui thiⁿ-téng oân-chéng ê Îⁿ-kho͘-á-khēng
Lí kám bat khòaⁿ kòe oân-chéng ê khēng?
It-poaⁿ lán tī tē-bīn kan-na ē-tàng khòaⁿ-tio̍h khēng ê téng-pòaⁿ-chat, in-ūi hiòng tē-bīn hong-hiòng ê chúi-tih khah chió.
Lán nā-sī ùi khong-tiong khòaⁿ, khah ū hoat-tō͘ khòaⁿ-tio̍h kui-ê 360 tō͘ ê îⁿ-kho͘-á-khēng.
Chit tiuⁿ siòng-phìⁿ sī 9 goe̍h ê sî-chūn tiàm Ná-ui Lofoten tó ê thiⁿ-téng, iōng hui-hêng hip-siòng-ki poe ji̍p-khì chit-chūn hō͘ lāi-té, chiah hip-tio̍h chit ê îⁿ-kho͘-á-khēng.
Chit ê ài khò koan-chhek-chiá ê koan-chhek kak-tō͘ chiah khòaⁿ-ē-tio̍h ê hiān-siōng, chú-iàu sī hō͘-tih tùi ji̍t-kng ê lōe-hoán-siā chō-sêng--ê.
Chit ê khēng ê ti̍t-kèng, chiàm thiⁿ-téng ê 84 tō͘ khoah.
Ji̍t-thâu to̍h kah khēng ê tiong-sim tī sio-tùi-bīn ê hong-hiòng.
Chia koh-ū chi̍t ê sa-bì-suh hō͘ lí, tī chit lián khēng ê gōa-kháu koh-ū tē jī lián khēng.
I khah àm, jî-chhiáⁿ sek ê sūn-sī sī tò-péng--ê.



## [KIP] Ná-ui thinn-tíng uân-tsíng ê ÎNN-khoo-á-khīng
Lí kám bat khuànn kuè uân-tsíng ê khīng?
It-puann lán tī tē-bīn kan-na ē-tàng khuànn-tio̍h khīng ê tíng-puànn-tsat, in-uī hiòng tē-bīn hong-hiòng ê tsuí-tih khah tsió.
Lán nā-sī uì khong-tiong khuànn, khah ū huat-tōo khuànn-tio̍h kui-ê 360 tōo ê înn-khoo-á-khīng.
Tsit tiunn siòng-phìnn sī 9 gue̍h ê sî-tsūn tiàm Ná-ui Lofoten tó ê thinn-tíng, iōng hui-hîng hip-siòng-ki pue ji̍p-khì tsit-tsūn hōo lāi-té, tsiah hip-tio̍h tsit ê înn-khoo-á-khīng.
Tsit ê ài khò kuan-tshik-tsiá ê kuan-tshik kak-tōo tsiah khuànn-ē-tio̍h ê hiān-siōng, tsú-iàu sī hōo-tih tuì ji̍t-kng ê luē-huán-siā tsō-sîng--ê.
Tsit ê khīng ê ti̍t-kìng, tsiàm thinn-tíng ê 84 tōo khuah.
Ji̍t-thâu to̍h kah khīng ê tiong-sim tī sio-tuì-bīn ê hong-hiòng.
Tsia koh-ū tsi̍t ê sa-bì-suh hōo lí, tī tsit lián khīng ê guā-kháu koh-ū tē jī lián khīng.
I khah àm, jî-tshiánn sik ê sūn-sī sī tò-píng--ê.

## [English] A Full Circle Rainbow over Norway
Have you ever seen an entire rainbow?
From the ground, typically, only the top portion of a rainbow is [visible because][visible because] directions toward the ground have fewer raindrops.
From the air, though, the entire 360-degree circle of a [rainbow][rainbow 1] is more commonly visible.
Pictured here, a full-circle rainbow was captured over the [Lofoten Islands][Lofoten Islands] of [Norway][Norway] in September by a drone passing through a rain shower.
An observer-dependent [phenomenon][phenomenon] primarily caused by the [internal reflection][internal reflection] of sunlight by raindrops, the [rainbow][rainbow 2] has a full [diameter][diameter] of 84 degrees.
The [Sun][Sun] is in the exact [opposite direction][opposite direction] from the rainbow's center.
As a [bonus][bonus], a [second rainbow][second rainbow] that was more faint and color-reversed was visible outside the first.


## 詞彙學習

|漢羅|POJ|KIP|華語|English|
|-|-|-|-|-|
|圓箍仔虹|îⁿ-kho͘-á-khēng|înn-khoo-á-khīng|圓形彩虹|circle rainbow|
|飛行翕相機|hui-hêng hip-siòng-ki|hui-hîng hip-siòng-ki|空拍機|drone|
|內反射|lōe-hoán-siā|luē-huán-siā|內反射|internal reflection|
|sa-bì-suh|sa-bì-suh|sa-bì-suh|紅利|bonus|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[visible because]:http://www.slate.com/blogs/bad_astronomy/2014/09/17/circular_rainbow_rare_optic_effect_seen_from_the_air.html
[rainbow 1]:https://en.wikipedia.org/wiki/Rainbow
[Lofoten Islands]:https://youtu.be/mg67iIFivDo
[Norway]:https://en.wikipedia.org/wiki/Norway
[phenomenon]:https://scijinks.gov/rainbow/
[internal reflection]:https://www.atoptics.co.uk/rainbows/orders.htm
[rainbow 2]:https://www.atoptics.co.uk/bows.htm
[diameter]:https://www.reddit.com/r/askscience/comments/24x910/what_is_the_diameter_of_a_rainbow/
[Sun]:https://solarsystem.nasa.gov/solar-system/sun/overview/
[opposite direction]:https://apod.nasa.gov/apod/ap190624.html
[bonus]:https://hiawasseevet.com/wp-content/uploads/2021/08/smiling-cat-for-web.jpg
[second rainbow]:https://apod.nasa.gov/apod/ap070912.html

---
title: 阿波羅 17 號 踮 VIP 點 ê 立體相片
date: 2022-12-17
publishdate: 2022-12-17T11:45:00+0800
tags: [free2share, 阿波羅 17 號, VIP 點, 立體相片, 登月小艇, 探測車, 太空人, 月球探測車]
hero: https://apod.nasa.gov/apod/fap/image/2212/a17anaglyph_vanMeijgaarden_1024v.jpg
summary: 共你 ê 3D 目鏡提來看這張 月球 Taurus-Littrow 谷 ê 立體相片。
categories: [podcast]
vocals: [阿錕]
---

{{% apod %}}

- 原始文章：[Apollo 17 VIP Site Anaglyph](https://apod.nasa.gov/apod/ap221217.html)
- 影像來源：[Gene Cernan](https://historycollection.jsc.nasa.gov/JSCHistoryPortal/history/oral_histories/CernanEA/cernanea.htm), [Apollo 17](https://www.nasa.gov/mission_pages/apollo/index.html), [NASA](https://www.nasa.gov/); 立體浮雕：[Erik van Meijgaarden](https://www.hq.nasa.gov/office/pao/History/alsj/ErikvanM.html)
- 台文翻譯：[An-Li Tsai][An-Li Tsai] ([NCU][NCU])

{{< podcast "cldt5zri40lbi01t40tdkfmxs" >}}

## [漢羅] 阿波羅 17 號 踮 VIP 點 ê 立體相片 
共你 ê 3D 目鏡提來看這張 月球 [Taurus-Littrow][Taurus-Littrow] 山谷 ê 立體相片。
這張彩色立體相片 ê 前景是 阿波羅 17 號 [月球探測車][Lunar Rover]，後壁是登月小艇 kah 月球遠方 ê 山崙。
因為彼馬 規世界攏 ùi 探測車 ê 電視 kha-mé-lah [看][to watch] [登月小艇][Lunar Module's] 起飛，所以這个 [停車點][parking place] 就叫做 VIP 點。
[50 冬前][Fifty years ago] ê 1972 年 12 月，阿波羅 17 號 ê 太空人 Eugene Cernan 佮 Harrison Schmitt tī 月球停 75 點鐘久，毋過 in ê 同事 Ronald Evans 是 [tī 月球天頂踅月球咧行][orbited overhead t]。 
這寡太空人提 110 公斤 ê 岩石 kah 塗肉轉來，比 ùi 其他月球登陸點提轉來 ê 標本閣較濟。
[到今][are still t] Cernan 佮 Schmitt 猶是上尾兩个 tī [月球表面][on the Moon] [leh 行][to walk] ([抑是 leh 駛車][or drive]) ê 人。

## [POJ] A-pho-lô 17 hō tiàm VIP tiám ê Li̍p-thé siòng-phìⁿ 
Kā lí ê 3D ba̍k-kiàⁿ the̍h lâi khòaⁿ chit tiuⁿ Goe̍h-kiû Taurus-Littrow soaⁿ-kok ê li̍p-thé siòng-phìⁿ.
Chit tiuⁿ chhái-sek li̍p-thé siòng-phìⁿ ê chiân-kéng sī A-pho-lô 17 hō Goe̍h-kiû thàm-chhek-chhia, āu-piah sī  Teng-goe̍h-sió-théng kah Goe̍h-kiû oán-hong ê soaⁿ-lūn.
In-ūi hit-má kui sè-kài lóng ùi thàm-chhek-chhia ê tián-sī kha-mé-lah khòaⁿ Teng-goe̍h-sió-théng khí-poe, só͘-í chit-ê thêng-chhia-tiám tō kiò-chò VIP tiám.
50 tang chêng ê 1972 nî 12 goe̍h, A-pho-lô 17 hō ê thài-khong-lâng Eugene Cernan kah Harrison Schmitt tī Goe̍h-kiû thêng 75 tiám-cheng kú, m̄-koh in ê tông-sū Ronald Evans sī tī Goe̍h-kiû thiⁿ-téng se̍h Goe̍h-kiû leh kiâⁿ.
Chit kóa thài-khong-lâng the̍h 110 kong-kin ê giâm-chio̍h kah thô͘-bah tńg-lâi, pí ùi kî-tha Goe̍h-kiû teng-lio̍k-tiám the̍h--tńg-lâi ê piau-pún koh khah chōe.
Kàu-taⁿ Cernan kah Schmitt iáu-sī siōng bóe nn̄g-ê tī Goe̍h-kiû piáu-bīn leh kiâⁿ (ia̍h-sī leh sái-chhia) ê lâng.

## [KIP] A-pho-lô 17 hō tiàm VIP tiám ê Li̍p-thé siòng-phìnn 
Kā lí ê 3D ba̍k-kiànn the̍h lâi khuànn tsit tiunn Gue̍h-kiû Taurus-Littrow suann-kok ê li̍p-thé siòng-phìnn.
Tsit tiunn tshái-sik li̍p-thé siòng-phìnn ê tsiân-kíng sī A-pho-lô 17 hō Gue̍h-kiû thàm-tshik-tshia, āu-piah sī ting-gue̍h-sió-thíng kah Gue̍h-kiû uán-hong ê suann-lūn.
In-uī hit-má kui sè-kài lóng uì thàm-tshik-tshia ê tián-sī kha-mé-lah khuànn ting-gue̍h-sió-thíng khí-pue, sóo-í tsit-ê thîng-tshia-tiám tō kiò-tsò VIP tiám.
50 tang tsîng ê 1972 nî 12 gue̍h, A-pho-lô 17 hō ê thài-khong-lâng Eugene Cernan kah Harrison Schmitt tī Gue̍h-kiû thîng 75 tiám-tsing kú, m̄-koh in ê tông-sū Ronald Evans sī tī Gue̍h-kiû thinn-tíng se̍h Gue̍h-kiû leh kiânn.
Tsit kuá thài-khong-lâng the̍h 110 kong-kin ê giâm-tsio̍h kah thôo-bah tńg-lâi, pí uì kî-tha Gue̍h-kiû ting-lio̍k-tiám the̍h--tńg-lâi ê piau-pún koh khah tsuē.
Kàu-tann Cernan kah Schmitt iáu-sī siōng bué nn̄g-ê tī Gue̍h-kiû piáu-bīn leh kiânn (ia̍h-sī leh sái-tshia) ê lâng.

## [English] Apollo 17 VIP Site Anaglyph
Get out your red/blue glasses and check out this stereo scene from [Taurus-Littrow][Taurus-Littrow] valley on the Moon!
The color anaglyph features a detailed 3D view of Apollo 17's [Lunar Rover][Lunar Rover] in the foreground -- behind it lies the Lunar Module and distant lunar hills.
Because the world was going to be able [to watch][to watch] the [Lunar Module's][Lunar Module's] ascent stage liftoff via the rover's TV camera, this [parking place][parking place] was also known as the VIP Site.
[Fifty years ago][Fifty years ago], in December of 1972, Apollo 17 astronauts Eugene Cernan and Harrison Schmitt spent about 75 hours on the Moon, while colleague Ronald Evans [orbited overhead][orbited overhead e].
The crew returned with 110 kilograms of rock and soil samples, more than from any of the other lunar landing sites.
Cernan and Schmitt [are still][are still e] the last [to walk][to walk] ([or drive][or drive]) [on the Moon][on the Moon].
     
## 詞彙學習（漢羅/POJ/KIP/華語/English）
- 【阿波羅 17 號】A-pho-lô cha̍p-chhit hō/A-pho-lô tsa̍p-tshit hō/阿波羅 17 號/Apollo 17
- 【VIP 點】VIP tiám/VIP tiám/VIP 點/VIP Site
- 【立體相片】li̍p-thé siòng-phìⁿ/li̍p-thé siòng-phìnn/立體相片/Anaglyph
- 【登月小艇】Teng-goe̍h-sió-théng/Ting-gue̍h-sió-thíng/登月小艇/Lunar Module
- 【太空人】thài-khong-lâng/thài-khong-lâng/太空人/astronauts
- 【月球探測車】Goe̍h-kiû Thàm-chhek-chhia/Gue̍h-kiû Thàm-tshik-tshia/月球探測車/Lunar Rover


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Taurus-Littrow]:https://apod.nasa.gov/apod/ap171124.html
[Lunar Rover]:https://apod.nasa.gov/apod/ap040605.html
[to watch]:https://www.nasa.gov/mission_pages/apollo/videos
[Lunar Module's]:https://apod.nasa.gov/apod/ap191219.html
[parking place]:https://www.nasa.gov/mission_pages/LRO/news/apollo-sites.html
[Fifty years ago]:https://www.nasa.gov/feature/50-years-ago-apollo-17-heads-home-to-earth
[orbited overhead e]:https://apod.nasa.gov/apod/ap221210.html
[orbited overhead t]:https://apod.tw/daily/20221210/
[are still e]:https://apod.nasa.gov/apod/ap221201.html
[are still t]:https://apod.tw/daily/20221201/
[to walk]:https://www.hq.nasa.gov/alsj/
[or drive]:https://www.nasa.gov/feature/steering-by-landmarks-on-the-moon
[on the Moon]:http://www.alanbeangallery.com/


---
title: 予徛鵝有夠歡喜 ê 日食
date: 2022-01-07
publishdate: 2022-01-07T11:45:00+0800
tags: [日食, 南極洲, 徛鵝]
hero: https://apod.nasa.gov/apod/fap/image/2201/eclipse_EV1024.jpg
summary: 2021 年 12 月 4 號是 2021 年上尾改 ê 日食，有一隻公 ê Adelie 徛鵝歡喜甲吱吱叫，才有這張相片。

---

{{% apod %}}

- 原始文章：[Ecstatic Solar Eclipse](https://apod.nasa.gov/apod/ap220107.html)
- 影像提供 kah [版權][copyright]：Annie Schmidt ([Point Blue Conservation Science](https://www.pointblue.org/))
- 上新消息：[來看安搭 JWST 太空望遠鏡 ê 狀況](https://jwst.nasa.gov/content/webbLaunch/whereIsWebb.html)
- 台文翻譯：[An-Li Tsai][An-Li Tsai] ([NCU][NCU])

## [漢羅] 予徛鵝有夠歡喜 ê 日食
[2021 年 12 月 4 號是 2021 年上尾改 ê 日食][December 4 solar eclipse]。
有一隻公 ê Adelie 徛鵝歡喜甲吱吱叫，才有這張相片。
是講這款叫聲是有較特別，一般來講是公 ê 徛鵝欲佔地盤抑是欲 [宣佈大代誌][advertise their condition t] ê 時陣才會按呢。
這寡徛鵝 ê 地盤是 tī 南極洲 ê Cape Crozier，是 Adelie 徛鵝上大 ê 住所。
這个所在已經 [予研究人員研究 25 冬矣][by researchers for over 25 years]。
舊年 12 月 ê 日食，tī 地球 [上南爿 ê 大陸][southernmost continent] 去予 [月球烏影閘著][Moon's shadow crossed] 上濟 ê 時陣，有 80 葩遐爾濟。

## [POJ] Hō͘ khiā-gô ū-kàu hoaⁿ-hí ê Ji̍t-si̍t
Jī-khòng-jī-it nî cha̍p-jī goe̍h sì hō sī jī-khòng-jī-it nî siōng-bóe-kái ê ji̍t-si̍t.
Ū chi̍t-chiah kang ê Adelie khiā-gô hoaⁿ-hí kah ki-ki-kiò, chiah-ū chit-tiuⁿ siòng-phìⁿ.
Sī-kóng chit-kang kiò-siaⁿ sī ū khah te̍k-pia̍t, it-poaⁿ lâi-kóng sī kang ê khiā-gô beh chiàm tē-pôaⁿ iah-sī beh soan-pò͘ tōa-tāi-chì ê sì-chheng chiah-ē án-ne.
Chit-kóa khiā-gô ê tē-pôaⁿ sī tī Lâm-ke̍k-chiu ê Cape Crozier, sī Adelie khiā-gô siōng-tōa ê chū-só͘.
Chit-ê só͘-chāi í-keng hō͘ gián-kiù-jîn-goân gián-kiù jī-cha̍p-gō͘ tang ah.
Kū-nî cha̍p-jī goe̍h ê ji̍t-si̍t, tī Tē-kiû siōng lâm-pêng ê tāi-lio̍k khì hō͘ goe̍h-kiû o͘-iáⁿ cha̍h-tio̍h siōng-chōe ê sì-chheng, ū peh-cha̍p pha hiah-nī chōe.


## [KIP] Hōo khiā-gô ū-kàu huann-hí ê Ji̍t-si̍t
Jī-khòng-jī-it nî tsa̍p-jī gue̍h sì hō sī jī-khòng-jī-it nî siōng-bué-kái ê ji̍t-si̍t.
Ū tsi̍t-tsiah kang ê Adelie khiā-gô huann-hí kah ki-ki-kiò, tsiah-ū tsit-tiunn siòng-phìnn.
Sī-kóng tsit-kang kiò-siann sī ū khah ti̍k-pia̍t, it-puann lâi-kóng sī kang ê khiā-gô beh tsiàm tē-puânn iah-sī beh suan-pòo tuā-tāi-tsì ê sì-tshing tsiah-ē án-ne.
Tsit-kuá khiā-gô ê tē-puânn sī tī Lâm-ki̍k-tsiu ê Cape Crozier, sī Adelie khiā-gô siōng-tuā ê tsū-sóo.
Tsit-ê sóo-tsāi í-king hōo gián-kiù-jîn-guân gián-kiù jī-tsa̍p-gōo tang ah.
Kū-nî tsa̍p-jī gue̍h ê ji̍t-si̍t, tī Tē-kiû siōng lâm-pîng ê tāi-lio̍k khì hōo gue̍h-kiû oo-iánn tsa̍h-tio̍h siōng-tsuē ê sì-tshing, ū peh-tsa̍p pha hiah-nī tsuē.

## [English] Ecstatic Solar Eclipse

A male Adelie penguin performed this Ecstatic Vocalization in silhouette during the [December 4 solar eclipse][December 4 solar eclipse], the final eclipse of 2021.
Of course his Ecstatic Vocalization is a special display that male penguins use to claim their territory and [advertise their condition][advertise their condition e].
This penguin's territory, at Cape Crozier Antarctica, is located in one of the largest Adelie penguin colonies.
The colony has been studied [by researchers for over 25 years][by researchers for over 25 years].
From there, last December's eclipse was about 80 percent total when seen at its maximum phase as the [Moon's shadow crossed][Moon's shadow crossed] planet Earth's [southernmost continent][southernmost continent].

## 詞彙學習（台語漢字/POJ/KIP/華語漢字/English）
- 【日食】ji̍t-si̍t/ji̍t-si̍t/日食/solar eclipse
- 【徛鵝】khiā-gô/khiā-gô/企鵝/penguin
- 【南極洲】Lâm-ke̍k-chiu/Lâm-ki̍k-tsiu/南極洲/Antarctica


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[December 4 solar eclipse]:https://www.nasa.gov/content/dec-4-2021-eclipse
[advertise their condition e]:https://apod.nasa.gov/apod/ap211211.html
[advertise their condition t]:https://apod.nasa.gov/apod/ap211211.html
[by researchers for over 25 years]:https://penguinscience.com/current-projects/
[Moon's shadow crossed]:https://earthobservatory.nasa.gov/images/149174/antarctica-eclipsed
[southernmost continent]:https://antarcticsun.usap.gov/science/4693/

---
title: 一冬 ê 日出記錄
date: 2022-01-05
publishdate: 2022-01-05T11:45:00+0800
tags: [冬節, 夏節]
hero: https://apod.nasa.gov/apod/fap/image/2201/SunriseYear_Vanzella_960.jpg
summary: 日頭敢會一直 tī 仝一个方向 peh--起來？袂呢！其實逐個月日頭 peh-起來 ê 方向攏無仝。
categories: [podcast]
vocals: [阿錕]
---

{{% apod %}}

- 原始文章：[A Year of Sunrises](https://apod.nasa.gov/apod/ap220105.html)
- 影像來源 kah 版權：[Luca Vanzella](https://www.flickr.com/people/53851348@N05/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckyuclk1j0rle0872ngger2xp" >}}

## [漢羅] 一冬 ê 日出記錄
日頭敢會一直 tī 仝一个方向 peh--起來？袂呢！
其實逐個月日頭 peh-起來 ê 方向攏無仝。
[這張影像][featured image] 是 2021 年 tī [加拿大][Canada] [Alberta 省][Alberta] [Edmonton 市][Edmonton] 逐個月日頭 peh--起來 ê 方向。
翕相 ê kha-mé-lah 攏 tùi 東爿翕，倒爿是北爿，正爿是南爿。
你若是 [同齊看這支影片][accompanying video] to̍h 知，上面頂彼張是 2020 年 12 月翕 ê，上下底彼張是 2021 年 12 月翕 ê。
雖罔講 [日頭總是 ùi 東爿 peh--起來][Sun always rises in the east]，毋過伊會 tī [12 月 ê 冬節][December solstice] peh-到東爿上南彼位，tī [6 月 ê 夏節][June solstice] peh-到 東爿上北彼位。
Tùi 真濟國家來講，[冬節][December Solstice] 是官方換季 ê 日子。
比論講，若是 [較倚北爿 ê 國家][winter in the North]，冬節就是寒天 ê 頭一工。
寒天 ê 時陣，若是欲 tī 地球表面 kah 大氣層 [利用太陽能 kā 加溫][Solar heating]，抑是欲 kā 太陽能儉--起來，[攏足無效率 ê][near their lowest]，所以 [寒天][season] 才會遮爾冷。

## [POJ] Chi̍t-tang ê ji̍t-chhut kì-lo̍k
Ji̍t-thâu kám-ē it-ti̍t tī kāng-chi̍t-ê hong-hiòng peh--khí-lâi?
Bōe neh!
Kî-si̍t ta̍k-kò-goe̍h ji̍t-thâu peh--khí-lâi ê hong-hiòng lóng bô-kâng.
Chit-tiuⁿ iáⁿ-siōng sī jī-khòng-jī-it nî tī Ka-ná-tà Alberta séng Edmonton chhī ta̍k-kò-goe̍h ji̍t-thâu peh--khí-lâi ê hong-hiòng.
Hip-siòng ê kha-mé-lah lóng tùi tang-pêng hip, tò-pêng sī pak-pêng, chiàⁿ-pêng sī lâm-pêng.
Lí nā-sī tâng-chê khòaⁿ chit-ki iáⁿ-phìⁿ to̍h chai, siōng bīn-téng hit-tiuⁿ sī jī-khòng-jī-khòng nî cha̍p-jī goe̍h hip ê, siōng ē-té hit-tiuⁿ sī jī-khòng-jī-it nî cha̍p-jī goe̍h hip ê.
Sui-bóng-kóng ji̍t-thâu chóng-sī ùi tang-pêng peh--khí-lâi, m̄-koh i ē tī cha̍p-jī goe̍h ê tang-cheh peh-kàu tang-pêng siōng lâm hit-ūi, tī la̍k goe̍h ê hā-cheh peh-kàu tang-pêng siōng pak hit-ūi.
Tùi chin-chōe kok-ka lâi-kóng, tang-cheh sī koaⁿ-hong ōaⁿ-kùi ê ji̍t-chí.
Pí-lūn kóng, nā-sī khah óa pak-pêng ê kok-ka, tang-cheh tō-sī kôaⁿ-thiⁿ ê thâu-chi̍t-kang.
Kôaⁿ-thiⁿ ê sî-chūn, nā-sī beh tī Tē-kiû piáu-bīn kah tōa-khì-chân lī-iōng thài-iông-lêng kā ka-ūn, iah-sī beh kā thài-iông-lêng khiām--khí-lâi, lóng chiok bô hāu-lu̍t ê, só͘-í kôaⁿ-thiⁿ chiah-ē chiah-nī léng.


## [KIP]  Tsi̍t-tang ê ji̍t-tshut kì-lo̍k
Ji̍t-thâu kám-ē it-ti̍t tī kāng-tsi̍t-ê hong-hiòng peh--khí-lâi?
Buē neh!
Kî-si̍t ta̍k-kò-gue̍h ji̍t-thâu peh--khí-lâi ê hong-hiòng lóng bô-kâng.
Tsit-tiunn iánn-siōng sī jī-khòng-jī-it nî tī Ka-ná-tà Alberta síng Edmonton tshī ta̍k-kò-gue̍h ji̍t-thâu peh--khí-lâi ê hong-hiòng.
Hip-siòng ê kha-mé-lah lóng tuì tang-pîng hip, tò-pîng sī pak-pîng, tsiànn-pîng sī lâm-pîng.
Lí nā-sī tâng-tsê khuànn tsit-ki iánn-phìnn to̍h tsai, siōng bīn-tíng hit-tiunn sī jī-khòng-jī-khòng nî tsa̍p-jī gue̍h hip ê, siōng ē-té hit-tiunn sī jī-khòng-jī-it nî tsa̍p-jī gue̍h hip ê.
Sui-bóng-kóng ji̍t-thâu tsóng-sī uì tang-pîng peh--khí-lâi, m̄-koh i ē tī tsa̍p-jī gue̍h ê tang-tseh peh-kàu tang-pîng siōng lâm hit-uī, tī la̍k gue̍h ê hā-tseh peh-kàu tang-pîng siōng pak hit-uī.
Tuì tsin-tsuē kok-ka lâi-kóng, tang-tseh sī kuann-hong uānn-kuì ê ji̍t-tsí.
Pí-lūn kóng, nā-sī khah uá pak-pîng ê kok-ka, tang-tseh tō-sī kuânn-thinn ê thâu-tsi̍t-kang.
Kuânn-thinn ê sî-tsūn, nā-sī beh tī Tē-kiû piáu-bīn kah tuā-khì-tsân lī-iōng thài-iông-lîng kā ka-ūn, iah-sī beh kā thài-iông-lîng khiām--khí-lâi, lóng tsiok bô hāu-lu̍t ê, sóo-í kuânn-thinn tsiah-ē tsiah-nī líng.

## [English] A Year of Sunrises

Does the Sun always rise in the same direction?
No.
As the months change, the direction toward the rising Sun changes, too.
The [featured image][featured image] shows the direction of sunrise every month during 2021 as seen from the city of [Edmonton][Edmonton], [Alberta][Alberta], [Canada][Canada].
The camera in the image is always facing due east, with north toward the left and south toward the right.
As shown in an [accompanying video][accompanying video], the top image was taken in 2020 December, while the bottom image was captured in 2021 December, making 13 images in total.
Although the [Sun always rises in the east][Sun always rises in the east] in general, it rises furthest to the south of east on the [December solstice][December solstice], and furthest north of east on the [June solstice][June solstice].
In many countries, the [December Solstice][December Solstice] is considered an official change in season: for example the first day of [winter in the North][winter in the North].
[Solar heating][Solar heating] and stored energy in the Earth's surface and atmosphere are [near their lowest][near their lowest] during winter, making the winter [season][season] the coldest of the year.

## 詞彙學習（漢羅/POJ/KIP/華語/English）
- 【冬節】tang-cheh/tang-tseh/冬節/December Solstice
- 【夏節】hā-cheh/hā-tseh/夏節/June solstice


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[featured image]:https://www.flickr.com/photos/53851348@N05/51760253515/
[Edmonton]:https://youtu.be/XbEuji_CYJc
[Alberta]:https://en.wikipedia.org/wiki/Alberta
[Canada]:https://en.wikipedia.org/wiki/Canada
[accompanying video]:https://youtu.be/h2Og58nworg
[Sun always rises in the east]:https://starchild.gsfc.nasa.gov/docs/StarChild/questions/question14.html
[December solstice]:https://en.wikipedia.org/wiki/December_solstice
[June solstice]:https://en.wikipedia.org/wiki/June_solstice
[December Solstice]:https://apod.nasa.gov/apod/ap191222.html
[winter in the North]:https://www.jpl.nasa.gov/edu/events/2020/12/21/winter-solstice-in-the-northern-hemisphere/
[Solar heating]:https://static.boredpanda.com/blog/wp-content/uploads/2017/06/cats-worshiping-sun-2-59310b640b69f__605.jpg
[near their lowest]:https://www.almanac.com/why-february-cold
[season]:https://spaceplace.nasa.gov/seasons/en/

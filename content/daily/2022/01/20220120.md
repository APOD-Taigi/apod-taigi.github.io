---
title:
date: 2022-01-20
publishdate: 2022-01-20T11:45:00+0800
tags: [仙王座 狹頻 恆星形成區 巨型分子雲 酸素 水素 硫磺 哈伯色盤 NGC 7822 發射線]
hero: https://apod.nasa.gov/apod/image/2201/IMG_9447_1024.jpg
summary:
---

{{% apod %}}

- 原始文章：[NGC 7822 in Cepheus](https://apod.nasa.gov/apod/ap220120.html)
- 影像提供 kah [版權][copyright]：[Mark Carter](https://www.instagram.com/midwest_astro/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 仙王座內底 ê 恆星形成區 NGC 7822
NGC 7822 內底應該是有足濟高溫少年 ê 恆星 kah 氣體塗粉做 ê [宇宙柱仔雲][cosmic pillars]。
Tī 北天星座仙王座內底 ê 巨型分子雲邊仔，有離咱差不多 3000 光年遠、leh 發光 ê 恆星形成區。
星雲 較光 ê 邊界 kah 烏暗 ê 外形，tùi 這幅用 [望遠鏡翕 ê 彩色天景][telescopic skyscape] 來講，實在是足出眾 ê。
這張影像內底有 [狹頻][narrowband] 濾鏡 ê 觀測資料，kā 酸素原子、水素原子、kah 硫磺原子 ê 發射線，用做藍色、青色、kah 紅色色調。
發射線 kah 色光 ê 組合就是咱熟似 ê [哈伯色盤][Hubble palette]。
原子發射線 是去予恆星形成區中央 ê 高溫恆星 ê 高能輻射 kā [激發出來 ê][powered by] 。
足強 ê 恆星風 kah 輻射，毋若 kā 實密 ê 柱仔雲形體 雕出來，閣 kā 修修 leh。
而且閣 tī 這个製造恆星 ê 星雲區中央，掃出一个 幾若光年闊 ê [特殊][characteristic] 閬空。
這个柱仔雲會因為 [重力崩塌][gravitational collapse]，繼續做新 ê 恆星出來。
毋閣等到柱仔雲去予侵蝕了了，to̍h 無法度 tī 這个 [恆星原料場][star stuff] 閣製造新 ê 恆星矣。
用 NGC 7822 ê 距離來估算，這个視野差不多有 40 光年闊。

## [POJ] Sian-ông-chō lāi-té ê hêng-chhiⁿ hêng-sêng-khu NGC chhit-pat-jī-jī
NGC chhit-pat-jī-jī lāi-té eng-kai sī ū chiok-chōe ko-un siàu-liân ê hêng-chhiⁿ kah khì-thé thô͘-hún chò ê ú-tiū thiāu-á-hûn.
Tī pak-thian seng-chō Sian-ông-chō lāi-té ê kū-hêng hūn-chú-hûn piⁿ-á, ū lî lán chha-put-to saⁿ-chheng kng-nî hn̄g, leh hoat-kng ê hêng-chhiⁿ hêng-sêng-khu.
Seng-hûn khah kng ê pian-kài kah o͘-àm ê gōa-hêng, tùi chit-pak iōng bōng-oán-kiàⁿ hip ê chhái-sek thian-kéng lâi-kóng, si̍t-chāi sī chiok chhut-chiòng ê.
Chit-tiuⁿ iáⁿ-siōng lāi-té ū e̍h-pîn lū-kiàⁿ ê koan-chhek chu-liāu, kā sng-sò͘ goân-chú, chúi-sò͘ goân-chú, kah liû-hông goân-chú ê hoat-siā-sòaⁿ, iōng chò nâ-sek, chhiⁿ-sek, kah âng-sek sek-tiāu.
Hoat-siā-sòaⁿ kah se̍k-kng ê cho͘-ha̍p tō-sī lán se̍k-sāi ê Ha-peh sek-pôaⁿ.
Goân-chú hoat-siā-sòaⁿ sī khì hō͘ hêng-chhiⁿ hêng-sêng-khu tiong-ng ê ko-un hêng-chhiⁿ ê ko-lêng hok-siā kā kek-hoat chhut-lâi ê.
Chiok kiông ê hêng-chhiⁿ-hong kah hok-siā, m̄-nā kā cha̍t-ba̍t ê thiāu-á-hûn hêng-thé tiau--chut-lâi, koh kā siu-siu-leh.
Jî-chhiáⁿ koh tī chit-ê chè-chō hêng-chhiⁿ ê seng-hûn-khu tiong-ng, sàu chhut chi̍t-ê kúi-ā kng-nî khoah ê te̍k-siá làng-khong.
Chit-ê thiāu-á-hûn ē in-ūi tiōng-le̍k pang-lap, kè-sio̍k chò sin ê hêng-chhiⁿ chhut-lâi.
M̄-koh tán kàu thiāu-á-hûn khì hō͘ chhim-sit liáu-liáu, to̍h bô-hoat-tō͘ tī chit-ê hêng-chhiⁿ goân-liāu-tiûⁿ koh chè-chō sin ê hêng-chhiⁿ ah.
Iōng NGC chhit-pat-jī-jī ê kū-lî lâi kó͘-sǹg, chit-ê sī-iá chha-put-to ū sì-cha̍p kng-nî khoah.

## [KIP] Sian-ông-tsō lāi-té ê hîng-tshinn hîng-sîng-khu NGC tshit-pat-jī-jī
NGC tshit-pat-jī-jī lāi-té ing-kai sī ū tsiok-tsuē ko-un siàu-liân ê hîng-tshinn kah khì-thé thôo-hún tsò ê ú-tiū thiāu-á-hûn.
Tī pak-thian sing-tsō Sian-ông-tsō lāi-té ê kū-hîng hūn-tsú-hûn pinn-á, ū lî lán tsha-put-to sann-tshing kng-nî hn̄g, leh huat-kng ê hîng-tshinn hîng-sîng-khu.
Sing-hûn khah kng ê pian-kài kah oo-àm ê guā-hîng, tuì tsit-pak iōng bōng-uán-kiànn hip ê tshái-sik thian-kíng lâi-kóng, si̍t-tsāi sī tsiok tshut-tsiòng ê.
Tsit-tiunn iánn-siōng lāi-té ū e̍h-pîn lū-kiànn ê kuan-tshik tsu-liāu, kā sng-sòo guân-tsú, tsuí-sòo guân-tsú, kah liû-hông guân-tsú ê huat-siā-suànn, iōng tsò nâ-sik, tshinn-sik, kah âng-sik sik-tiāu.
Huat-siā-suànn kah si̍k-kng ê tsoo-ha̍p tō-sī lán si̍k-sāi ê Ha-peh sik-puânn.
Guân-tsú huat-siā-suànn sī khì hōo hîng-tshinn hîng-sîng-khu tiong-ng ê ko-un hîng-tshinn ê ko-lîng hok-siā kā kik-huat tshut-lâi ê.
Tsiok kiông ê hîng-tshinn-hong kah hok-siā, m̄-nā kā tsa̍t-ba̍t ê thiāu-á-hûn hîng-thé tiau--tsut-lâi, koh kā siu-siu-leh.
Jî-tshiánn koh tī tsit-ê tsè-tsō hîng-tshinn ê sing-hûn-khu tiong-ng, sàu tshut tsi̍t-ê kuí-ā kng-nî khuah ê ti̍k-siá làng-khong.
Tsit-ê thiāu-á-hûn ē in-uī tiōng-li̍k pang-lap, kè-sio̍k tsò sin ê hîng-tshinn tshut-lâi.
M̄-koh tán kàu thiāu-á-hûn khì hōo tshim-sit liáu-liáu, to̍h bô-huat-tōo tī tsit-ê hîng-tshinn guân-liāu-tiûnn koh tsè-tsō sin ê hîng-tshinn ah.
Iōng NGC tshit-pat-jī-jī ê kū-lî lâi kóo-sǹg, tsit-ê sī-iá tsha-put-to ū sì-tsa̍p kng-nî khuah.

## [English] NGC 7822 in Cepheus
Hot, young stars and [cosmic pillars][cosmic pillars] of gas and dust seem to crowd into NGC 7822.
At the edge of a giant molecular cloud toward the northern constellation Cepheus, the glowing star forming region lies about 3,000 light-years away.
Within the nebula, bright edges and dark shapes stand out in this colorful [telescopic skyscape][telescopic skyscape].
The image includes data from [narrowband][narrowband] filters, mapping emission from atomic oxygen, hydrogen, and sulfur into blue, green, and red hues.
The emission line and color combination has become well-known as the [Hubble palette][Hubble palette].
The atomic emission is [powered by][powered by] energetic radiation from the central hot stars.
Their powerful winds and radiation sculpt and erode the denser pillar shapes and clear out a [characteristic][characteristic] cavity light-years across the center of the natal cloud.
Stars could still be forming inside the pillars by [gravitational collapse][gravitational collapse] but as the pillars are eroded away, any forming stars will ultimately be cutoff from their reservoir of [star stuff][star stuff].
This field of view spans about 40 light-years at the estimated distance of NGC 7822.


## 詞彙學習（台語漢字/POJ/KIP/華語漢字/English）
- 【仙王座】Sian-ông-chō/Sian-ông-tsō/仙王座/Cepheus
- 【恆星形成區】hêng-chhiⁿ hêng-sêng-khu/hîng-tshinn hîng-sîng-khu/恆星形成區/star forming region
- 【巨型分子雲】kū-hêng hūn-chú-hûn/kū-hîng hūn-tsú-hûn/巨型分子雲/giant molecular cloud
- 【狹頻】e̍h-pîn/e̍h-pîn/窄頻/narrowband
- 【濾鏡】lū-kiàⁿ/lū-kiànn/濾鏡/filter
- 【酸素】sǹg-sò͘/sǹg-sòo/氧/oxygen
- 【水素】chúi-sò͘/tsuí-sòo/氫/hydrogen
- 【硫磺】liû-hông/liû-hông/硫/sulfur
- 【哈伯色盤】Ha-peh sek-pôaⁿ/Ha-peh sik-puânn/哈伯色盤/Hubble palette
- 【發射線】hoat-siā-sòaⁿ/huat-siā-suànn/發射線/emission line
- 【侵蝕】chhim-sit/tshim-sit/侵蝕/erode

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[cosmic pillars]:http://www.eso.org/public/news/eso1518/
[telescopic skyscape]:https://www.instagram.com/p/CY4FNczLdOy/
[narrowband]:https://apod.nasa.gov/apod/ap060324.html
[Hubble palette]:https://hubblesite.org/contents/articles/the-meaning-of-light-and-color
[powered by]:https://apod.nasa.gov/apod/ap051223.html
[characteristic]:https://apod.nasa.gov/apod/ap150225.html
[gravitational collapse]:http://hyperphysics.phy-astr.gsu.edu/hbase/astro/gravc.html#c1
[star stuff]:https://hubblesite.org/contents/news-releases/2015/news-2015-01.html

---
title: SOHO 太陽太空船 翕著 ê 日珥
date: 2022-01-30
publishdate: 2022-01-30T11:45:00+0800
tags: [日珥, SOHO, 太陽太空船, SOHO 太陽太空船, 磁場, 電漿, 氦, 太陽極小期, 太陽]
hero: https://apod.nasa.gov/apod/fap/image/2201/sunprom3_soho_960.jpg
summary: 太陽表面 phok--出來 ê 彎曲磁場，會 kā 離子氣體掠牢，予 in 浮 tī 大形 ê 箍箍仔結構內底。
categories: [podcast]
vocals: [阿錕]
---

{{% apod %}}

- 原始文章：[A Solar Prominence from SOHO](https://apod.nasa.gov/apod/ap220130.html)
- 影像來源：[NASA](https://www.nasa.gov/), [ESA](https://www.esa.int/), [SOHO-EIT Consortium](https://umbra.nascom.nasa.gov/eit/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckzvh7pan13hn0939ecd687k3" >}}

## [漢羅] SOHO 太陽太空船 翕著 ê 日珥
太陽表面 ê 氣體是按怎浮 tī 表面 ê leh？
[太陽表面][the solar surface can] phok--出來 ê 彎曲 [磁場][magnetic]，會 kā 離子氣體掠牢，予 in 浮 tī 大形 ê 箍箍仔結構內底。
這款壯麗 ê [電漿][plasma] 橋，就 tī 太陽邊界 ê 外圍，to̍h 是 咱看著 ê [日珥][prominence]。
1999 年，[這款有清楚細節 ê 壯麗影像][this dramatic and detailed image] 去予 [SOHO 太空天文台][the space-based SOHO observatory] ê 超 [紫外光][ultraviolet] 影像望遠鏡 (EIT) 記錄起來。
你看著 ê 光，to̍h 是 [離子氦][ionized Helium] ê 發射線。
你會當看著 [高溫電漿][hot plasma escaping] tī 太陽面頂 10 萬公里懸 ê 所在，脫離 [磁場 ê 限制][magnetic confinement]，ùi 太陽表面走出去，行入去太空內底。
這 to̍h 是高溫 ê 日珥。
[這个遮爾大 ê 事件][These awesome events] [應該愛好好仔注意][bear watching]，因為 in 會影響踮 1 億公里遠 ê [地球][planet Earth] 面頂 ê [通訊 kah 電力系統][affect communications and power systems]。
2020 年代後期，咱 ê 太陽會行到 [太陽極小期][solar minimum]，彼是 [11 年一个週期][11-year cycle]。
是講太陽這馬 ê [表面活動 是愈來愈強][increased surface activity]。


## [POJ] SOHO Thài-iông-thài-khong-chûn hip-tio̍h ê Ji̍t-jíⁿ
Thài-iông piáu-bīn ê khì-thé sī án-ná phû tī piáu-bīn ê leh?
Thài-iông piáu-bīn phok--chhut-lâi ê oan-khiau chû-tiûⁿ, ē kā lî-chú khì-thé lia̍h-tiâu, hō͘ in phû tī tōa-hêng ê khó͘-khó͘-a kiat-kò͘ lāi-té.
Chit-khoán chòng-lē ê tiān-chiuⁿ-kiô, to̍h tī Thài-iông pian-kài ê gōa-ûi, to̍h sī lán khòaⁿ--tio̍h ê Ji̍t-jíⁿ.
It-kiú-kiú-kiú nî, chit-khoán ū chheng-chhó͘ sè-chiat ê chòng-lē iáⁿ-siōng khì hō͘ SOHO Thài-khong-thian-bûn-tâi ê Chhiau-chí-gōa-kng iáⁿ-siōng bōng-oán-kiàⁿ (EIT) kì-lo̍k--khí-lâi.
Lí khòaⁿ--tio̍h ê kng, to̍h sī lî-chú hāi ê hoat-siā-sòaⁿ.
Lí ē-tàng khòaⁿ-tio̍h ko-un tiān-chiuⁿ tī Thài-iông bīn-téng cha̍p kong-lí koân ê só͘-chāi, thoat-lî chû-tiûⁿ ê hān-chè, ùi Thài-iông piáu-bīn cháu--chhut-khì, kiâⁿ--ji̍p-khì thài-khong lāi-té.
Che to̍h sī ko-un ê Ji̍t-jíⁿ.
Chit-ê chiah-nī tōa ê sū-kiāⁿ eng-kai ài hó-hó-á chù-ì, in-ūi in ē éng-hióng tiám chi̍t-ek kong-lí hn̄g ê Tē-kiû bīn-téng ê thong-sìn kah tiān-le̍k hē-thóng.
Jī-khòng-jī-khòng nî-tāi āu-kî, lán ê Thài-iông ē kiâⁿ-kàu Thài-iông-ke̍k-sió-kî, he sī cha̍p-it nî chi̍t-ê chiu-kî.
Sī-kóng Thài-iông chit-má ê piáu-bīn oa̍h-tāng sī lú-lâi lú-kiông.

## [KIP] SOHO Thài-iông-thài-khong-tsûn hip-tio̍h ê Ji̍t-jínn
Thài-iông piáu-bīn ê khì-thé sī án-ná phû tī piáu-bīn ê leh?
Thài-iông piáu-bīn phok--tshut-lâi ê uan-khiau tsû-tiûnn, ē kā lî-tsú khì-thé lia̍h-tiâu, hōo in phû tī tuā-hîng ê khóo-khóo-a kiat-kòo lāi-té.
Tsit-khuán tsòng-lē ê tiān-tsiunn-kiô, to̍h tī Thài-iông pian-kài ê guā-uî, to̍h sī lán khuànn--tio̍h ê Ji̍t-jínn.
It-kiú-kiú-kiú nî, tsit-khuán ū tshing-tshóo sè-tsiat ê tsòng-lē iánn-siōng khì hōo SOHO Thài-khong-thian-bûn-tâi ê Tshiau-tsí-guā-kng iánn-siōng bōng-uán-kiànn (EIT) kì-lo̍k--khí-lâi.
Lí khuànn--tio̍h ê kng, to̍h sī lî-tsú hāi ê huat-siā-suànn.
Lí ē-tàng khuànn-tio̍h ko-un tiān-tsiunn tī Thài-iông bīn-tíng tsa̍p kong-lí kuân ê sóo-tsāi, thuat-lî tsû-tiûnn ê hān-tsè, uì Thài-iông piáu-bīn tsáu--tshut-khì, kiânn--ji̍p-khì thài-khong lāi-té.
Tse to̍h sī ko-un ê Ji̍t-jínn.
Tsit-ê tsiah-nī tuā ê sū-kiānn ing-kai ài hó-hó-á tsù-ì, in-uī in ē íng-hióng tiám tsi̍t-ik kong-lí hn̄g ê Tē-kiû bīn-tíng ê thong-sìn kah tiān-li̍k hē-thóng.
Jī-khòng-jī-khòng nî-tāi āu-kî, lán ê Thài-iông ē kiânn-kàu Thài-iông-ki̍k-sió-kî, he sī tsa̍p-it nî tsi̍t-ê tsiu-kî.
Sī-kóng Thài-iông tsit-má ê piáu-bīn ua̍h-tāng sī lú-lâi lú-kiông.

## [English] A Solar Prominence from SOHO
How can gas float above the Sun?
Twisted [magnetic][magnetic] fields arching from [the solar surface can][the solar surface can] trap ionized gas, suspending it in huge looping structures.
These majestic [plasma][plasma] arches are seen as [prominence][prominence]s above the solar limb.
In 1999, [this dramatic and detailed image][this dramatic and detailed image] was recorded by the Extreme [ultraviolet][ultraviolet] Image Telescope (EIT) on board [the space-based SOHO observatory][the space-based SOHO observatory] in the light emitted by [ionized Helium][ionized Helium].
It shows [hot plasma escaping][hot plasma escaping] into space as a fiery prominence breaks free from [magnetic confinement][magnetic confinement] a hundred thousand kilometers above the Sun.
[These awesome events][These awesome events] [bear watching][bear watching] as they can [affect communications and power systems][affect communications and power systems] over 100 million kilometers away on [planet Earth][planet Earth].
In late 2020 our Sun passed the [solar minimum][solar minimum] of its [11-year cycle][11-year cycle] and is now showing [increased surface activity][increased surface activity].

## 詞彙學習（漢羅/POJ/KIP/華語/English）
- 【日珥】ji̍t-jíⁿ/ji̍t-jínn/日珥/solar prominence
- 【電漿】tiān-chiuⁿ/tiān-tsiunn/電漿/plasma
- 【氦】hāi/hāi/氦/Helium
- 【太陽極小期】thài-iông ke̍k-sió-kî/thài-iông ki̍k-sió-kî/太陽極小期/the solar minimum
- 【SOHO 太空天文台】SOHO Thài-khong-thian-bûn-tâi/SOHO Thài-khong-thian-bûn-tâi/SOHO 太空天文台/the space-based SOHO observatory
- 【超紫外光影像望遠鏡】Chhiau-chí-gōa-kng iáⁿ-siōng bōng-oán-kiàⁿ/Tshiau-tsí-guā-kng iánn-siōng bōng-uán-kiànn/超紫外光影像望遠鏡/Extreme ultraviolet Image Telescope (EIT)

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[magnetic]:https://apod.nasa.gov/apod/ap971106.html
[the solar surface can]:http://hesperia.gsfc.nasa.gov/~knisely/course_development.html
[plasma]:https://science.nasa.gov/science-news/science-at-nasa/1999/ast07sep99_1
[prominence]:https://en.wikipedia.org/wiki/Solar_prominence
[this dramatic and detailed image]:http://sohowww.nascom.nasa.gov/gallery/images/superprom.html
[ultraviolet]:https://science.nasa.gov/ems/10_ultravioletwaves
[the space-based SOHO observatory]:https://sohowww.nascom.nasa.gov/about/about.html
[ionized Helium]:https://apod.nasa.gov/apod/ap960520.html
[hot plasma escaping]:https://youtu.be/6qMMlmoz5O8?t=125
[magnetic confinement]:https://en.wikipedia.org/wiki/Coronal_mass_ejection
[These awesome events]:https://apod.nasa.gov/apod/ap081004.html
[bear watching]:https://apod.nasa.gov/apod/ap190526.html
[affect communications and power systems]:https://www.nasa.gov/topics/earth/features/sun_darkness.html
[planet Earth]:https://apod.nasa.gov/apod/ap070325.html
[solar minimum]:https://www.nasa.gov/mission_pages/sunearth/news/solarmin-max.html
[11-year cycle]:https://scijinks.gov/solar-cycle/
[increased surface activity]:https://www.swpc.noaa.gov/products/solar-cycle-progression

---
title: 天爐座星系團
date: 2022-01-29
publishdate: 2022-01-29T11:45:00+0800
tags: [天爐座星系團, 仙女座星系, 室女座星系團, 長株圓星系, NGC 1399, NGC 1404, NGC 1365, 棍螺仔星系]
hero: https://apod.nasa.gov/apod/image/2201/FornaxC1_FB1024.jpg
summary: 天爐座星系團是離咱上近 ê 其中一个星系團。伊 ê 名是用南方星座 天爐座 號 ê，因為伊內底大部份 ê 星系攏會當 tī 這个星座內底揣著。
categories: [podcast]
vocals: [阿錕]
---

{{% apod %}}

- 原始文章：[The Fornax Cluster of Galaxies](https://apod.nasa.gov/apod/ap220129.html)
- 影像提供 kah [版權][copyright]：[Marco Lorenzi](https://www.glitteringlights.com/), Angus Lau, Tommy Tse
- 台文翻譯：[An-Li Tsai][An-Li Tsai] ([NCU][NCU])

{{< podcast "cl0e1wjds0sz60832m3537pt3" >}}

## [漢羅] 天爐座星系團
[天爐座星系團][Fornax Cluster 1] 是離咱上近 ê 其中一个星系團。
伊 ê 名是用南方 [星座][constellation] 天爐座 號 ê，因為伊內底大部份 ê 星系攏會當 tī 這个星座內底揣著。
伊差不多有 6200 萬光年遠，比咱 ê 厝邊星系 [仙女座星系][Andromeda Galaxy] ê 距離閣較遠 20 倍，比閣較有名 ê [室女座星系團][Virgo Galaxy Cluster] ê 距離閣較遠 10 葩。
這幅圖 ê 視野有 2 度闊，差不多你看著 ê 發黃光 ê 點，攏是 [天爐座星系團][Fornax cluster 2] 內底 ê 長株圓星系。
倒爿頂懸上光上明顯 ê 天體 是長株圓星系 [NGC 1399 kah NGC 1404][NGC 1399 and NGC 1404]，毋閣毋是前景彼寡鑿目 ê 恆星。
正爿下跤彼个足明顯 ê 棍螺仔星系是 [NGC 1365][NGC 1365]，伊是天爐座星系團上有名 ê 成員。

## [POJ] Thian-lô͘-chō seng-hē-thoân
Thian-lô͘-chō seng-hē-thoân sī lî lán siōng-kīn ê kî-tiong chi̍t-ê seng-hē-thoân.
I ê miâ sī iōng lâm-hong seng-chō Thian-lô͘-chō hō ê, in-ūi i lāi-té tōa-pō͘-hūn ê seng-hē lóng ē-tàng tī chit-ê seng-chō lāi-té chhōe-tio̍h.
I chha-put-to ū la̍k-chheng-nn̄g-pah-bān kng-nî hn̄g, pí lán ê chhù-piⁿ seng-hē Sian-lú-chō seng-hē ê kū-lî koh-khah hn̄g jī-cha̍p pōe, pí koh-khah ū-miâ ê Sek-lú-chō seng-hē-thoân ê kū-lî koh-khah hn̄g cha̍p pha.
Chit-pak-tô͘ ê sī-iá ū nn̄g tō͘ khoah, chha-put-to lí khòaⁿ--tio̍h ê hoat n̂g-kng ê tiám, lóng-sī Thian-lô͘-chō seng-hē-thoân lāi-té ê tn̂g-tu-îⁿ seng-hē.
Tò-pêng téng-koân siōng kng siōng bêng-hián ê thian-thé sī tn̂g-tu-îⁿ seng-hē NGC it-sam-kiú-kiú kah NGC it-sù-khòng-sù, m̄-koh m̄-sī chiân-kéng hit-kóa chha̍k-ba̍k ê hêng-chhiⁿ.
Chiàⁿ-pêng ē-kha hit-ê chiok bêng-hián ê kùn-lê-á seng-hē sī NGC it-sam-lio̍k-ngó͘, i sī Thian-lô͘-chō seng-hē-thoân siōng ū-miâ ê sêng-goân.

## [KIP] Thian-lô͘-chō seng-hē-thoân
Thian-lô͘-chō seng-hē-thoân sī lî lán siōng-kīn ê kî-tiong chi̍t-ê seng-hē-thoân.
I ê miâ sī iōng lâm-hong seng-chō Thian-lô͘-chō hō ê, in-ūi i lāi-té tōa-pō͘-hūn ê seng-hē lóng ē-tàng tī chit-ê seng-chō lāi-té chhōe-tio̍h.
I chha-put-to ū la̍k-chheng-nn̄g-pah-bān kng-nî hn̄g, pí lán ê chhù-piⁿ seng-hē Sian-lú-chō seng-hē ê kū-lî koh-khah hn̄g jī-cha̍p pōe, pí koh-khah ū-miâ ê Sek-lú-chō seng-hē-thoân ê kū-lî koh-khah hn̄g cha̍p pha.
Chit-pak-tô͘ ê sī-iá ū nn̄g tō͘ khoah, chha-put-to lí khòaⁿ--tio̍h ê hoat n̂g-kng ê tiám, lóng-sī Thian-lô͘-chō seng-hē-thoân lāi-té ê tn̂g-tu-îⁿ seng-hē.
Tò-pêng téng-koân siōng kng siōng bêng-hián ê thian-thé sī tn̂g-tu-îⁿ seng-hē NGC it-sam-kiú-kiú kah NGC it-sù-khòng-sù, m̄-koh m̄-sī chiân-kéng hit-kóa chha̍k-ba̍k ê hêng-chhiⁿ.
Chiàⁿ-pêng ē-kha hit-ê chiok bêng-hián ê kùn-lê-á seng-hē sī NGC it-sam-lio̍k-ngó͘, i sī Thian-lô͘-chō seng-hē-thoân siōng ū-miâ ê sêng-goân.

## [English] The Fornax Cluster of Galaxies
Named for the southern [constellation][constellation] toward which most of its galaxies can be found, the [Fornax Cluster][Fornax Cluster 1] is one of the closest clusters of galaxies.
About 62 million light-years away, it is almost 20 times more distant than our neighboring [Andromeda Galaxy][Andromeda Galaxy], and only about 10 percent farther than the better known and more populated [Virgo Galaxy Cluster][Virgo Galaxy Cluster].
Seen across this two degree wide field-of-view, almost every yellowish splotch on the image is an elliptical galaxy in the [Fornax cluster][Fornax cluster 2].
Elliptical galaxies [NGC 1399 and NGC 1404][NGC 1399 and NGC 1404] are the dominant, bright cluster members toward the upper left (but not the spiky foreground stars).
A standout barred spiral galaxy [NGC 1365][NGC 1365] is visible on the lower right as a prominent Fornax cluster member.

## 詞彙學習（台語漢字/POJ/KIP/華語漢字/English）
- 【天爐座星系團】Thian-lô͘-chō seng-hē-thoân/Thian-lôo-tsō sing-hē-thuân/天爐座星系團/the Fornax Cluster of Galaxies
- 【仙女座星系】Sian-lú-chō seng-hē/Sian-lú-tsō sing-hē/仙女座星系/the Andromeda Galaxy
- 【室女座星系團】Sek-lú-chō seng-hē-thoân/Sik-lú-tsō sing-hē-thuân/室女座星系團/the Virgo Galaxy Cluster
- 【長株圓星系】tn̂g-tu-îⁿ seng-hē/tn̂g-tu-înn sing-hē/橢圓星系/elliptical galaxies
- 【棍螺仔星系】kùn-lê-á seng-hē/kùn-lê-á sing-hē/棒旋星系/barred spiral galaxy


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[constellation]:https://earthsky.org/constellations/fornax-the-furnace-galaxy-hubble-ultra-deep-field/
[Fornax Cluster 1]:http://en.wikipedia.org/wiki/Fornax_cluster
[Andromeda Galaxy]:https://apod.nasa.gov/apod/ap130927.html
[Virgo Galaxy Cluster]:https://apod.nasa.gov/apod/ap110422.html
[Fornax cluster 2]:http://www.atlasoftheuniverse.com/galgrps/for.html
[NGC 1399 and NGC 1404]:https://noirlab.edu/public/news/noirlab2126/
[NGC 1365]:http://chandra.harvard.edu/photo/2007/ngc1365/

---
title: Ùi 澳洲 看 Leonard 彗星 ê 特寫
date: 2022-01-12
publishdate: 2022-01-12T11:45:00+0800
tags: [彗星, Leonard 彗星, 彗鬚, 彗核, 彗尾, 南半球, 太陽系, 雙原子碳, 太陽風]
hero: https://apod.nasa.gov/apod/fap/image/2201/CometLeonard_Estes_960.jpg
summary: 彗星若是倚近 kā 看，會是啥物模樣？咱會使用細台望遠鏡翕彗鬚 kah 彗尾內部，按呢可能會當予咱一寡想法。

---

{{% apod %}}

- 原始文章：[Comet Leonard Closeup from Australia](https://apod.nasa.gov/apod/ap220112.html)
- 影像提供 kah 版權：[Blake Estes](mailto:blake@itelescope.net) ([itelescope.net](https://www.itelescope.net/))
- 台文翻譯：[An-Li Tsai][An-Li Tsai] ([NCU][NCU])

## [漢羅] Ùi 澳洲 看 Leonard 彗星 ê 特寫
彗星若是倚近 kā 看，會是啥物模樣？
雖罔講咱無法度真正到彗星遐，毋閣咱會使用細台望遠鏡翕彗鬚 kah 彗尾內部，按呢可能會當予咱一寡想法。
會叫做 [離子尾溜][ion tail] 這个名，就表示講伊 ê 組成成份是 [離子氣體][ionized gas]。
這寡氣體是去予太陽發出 ê [紫外光][ultraviolet light] 激發，才閣去予 [太陽風][solar wind] 歕出來 ê。
太陽風是有結構 ê。是去予太陽複雜 [多變 ê 磁場][changing magnetic field] 雕出來 ê。
多變 ê 太陽風 kah 各種 ùi 彗核 kiat--出來 ê 氣體噴流 相濫 ê 影響，產生彗尾 ê 複雜結構。
綴太陽風 ê 方向來看，Leonard 彗星 [尾溜][tail can be seen] ê 結構是離開太陽 ê 方向，伊 ê [形體][wavy appearance] 嘛綴時間變來變去。
藍色 ê 離子尾溜主要是 ùi 重組 ê [一氧化碳][carbon monoxide] 分子來 ê。
彗星頭 邊仔 青色 ê 彗鬚主要是 ùi 少量 重組 ê [雙原子碳][diatomic carbon] 分子來 ê。
雙原子碳會 tī [50 點鐘][about 50 hours] ê 時間內底去予太陽光破壞去，這就是 [是按怎伊 ê 青光][why its green glow] 袂走到離子彗尾遐。
這張相片是 1 月 2 號 tī [澳洲][Australia] [Siding Spring 天文台][Siding Spring Observatory] 翕 ê。
[Leonard 彗星][Comet Leonard] 上媠 ê 模樣愛 ùi 地球 ê 南半球來 kā 看。
伊這馬已經 [踅過太陽][rounded the Sun]，欲離開 [太陽系][Solar System] 矣。

## [POJ] Ùi Ò-chiu khòaⁿ Leonard hui-chhiⁿ ê te̍k-siá
Hui-chhiⁿ nā-sī óa-kīn kā khòaⁿ, ē sī siáⁿ-mí bô͘-iūⁿ?
Sui-bóng kóng lán bô-hoat-tō͘ chin-chiàⁿ kàu hui-chhiⁿ hiah, m̄-koh lán ē-sái iōng sè-tâi bōng-oán-kiàⁿ hip hūi-chhiu kah hūi-bóe lōe-pō͘, án-ne khó-lêng ē-tàng hō͘ lán chi̍t-kóa siūⁿ-hoat.
Ē kiò-chò lî-chú bóe-liu chi̍t-ê-miâ, to̍h piáu-sī kóng i ê cho͘-sêng sêng-hūn sī lî-chú khì-thé.
Chit-kóa khì-thé sī khì hō͘ thài-iông hoat--chhut ê chí-gōa-kng kek-hoat, chiah koh khì hō͘ thài-iông-hong pûn--chhut-lâi ê.
Thài-iông-hong sī ū kiat-kò͘ ê.
Sī khì hō͘ Thài-iông ho̍k-cha̍p to-piàn ê chû-tiûⁿ tiau--chhut-lâi ê.
To-piàn ê thài-iông-hong kah kok-chióng ùi hūi-he̍k kiat--chhut-lâi ê khì-thé phùn-liû sio-lām ê éng-hióng, sán-seng hūi-bóe ê ho̍k-cha̍p kiat-kò͘.
Tòe thài-iông-hong ê hong-hiòng lâi khòaⁿ, Leonard hui-chhiⁿ bóe-liu ê kiat-kò͘ sī lī-khui thài-iông ê hong-hiòng, i ê hêng-thé mā tòe sî-kan piàn-lâi-piàn-khì.
Nâ-sek ê lî-chú bóe-liu chú-iàu sī ùi têng-cho͘ ê it-ióng-hòa-thòaⁿ hun-chú lâi ê.
Hui-chhiⁿ-thâu piⁿ-á chhiⁿ-sek ê hūi-chhiu chú-iàu sī ùi chió-liōng têng-cho͘ ê siang-goân-chú-thòaⁿ hun-chú lâi ê.
Siang-goân-chú-thòaⁿ ē tī gō͘-cha̍p tiám-cheng ê sî-kan lāi-té khì hō͘ thài-iông-kng phò-hoāi--khì, che tō-sī sī-án-chóaⁿ i ê chhiⁿ-kng bōe cháu kàu lî-chú hūi-bóe hiah.
Chit-tiuⁿ siòng-phìⁿ sī it goe̍h jī hō tī Ò-chiu Siding Spring Thian-bûn-tâi hip ê.
Leonard hui-chhiⁿ siōng súi ê bô͘-iūⁿ ài ùi Tē-kiû ê lâm-pòaⁿ-kiû lâi kā khòaⁿ.
I chit-má í-keng se̍h kòe thài-iông, beh lī-khui Thài-iông-hē ah.

## [KIP] Uì Ò-tsiu khuànn Leonard hui-tshinn ê ti̍k-siá
Hui-tshinn nā-sī uá-kīn kā khuànn, ē sī siánn-mí bôo-iūnn?
Sui-bóng kóng lán bô-huat-tōo tsin-tsiànn kàu hui-tshinn hiah, m̄-koh lán ē-sái iōng sè-tâi bōng-uán-kiànn hip huī-tshiu kah huī-bué luē-pōo, án-ne khó-lîng ē-tàng hōo lán tsi̍t-kuá siūnn-huat.
Ē kiò-tsò lî-tsú bué-liu tsi̍t-ê-miâ, to̍h piáu-sī kóng i ê tsoo-sîng sîng-hūn sī lî-tsú khì-thé.
Tsit-kuá khì-thé sī khì hōo thài-iông huat--tshut ê tsí-guā-kng kik-huat, tsiah koh khì hōo thài-iông-hong pûn--tshut-lâi ê.
Thài-iông-hong sī ū kiat-kòo ê.
Sī khì hōo Thài-iông ho̍k-tsa̍p to-piàn ê tsû-tiûnn tiau--tshut-lâi ê.
To-piàn ê thài-iông-hong kah kok-tsióng uì huī-hi̍k kiat--tshut-lâi ê khì-thé phùn-liû sio-lām ê íng-hióng, sán-sing huī-bué ê ho̍k-tsa̍p kiat-kòo.
Tuè thài-iông-hong ê hong-hiòng lâi khuànn, Leonard hui-tshinn bué-liu ê kiat-kòo sī lī-khui thài-iông ê hong-hiòng, i ê hîng-thé mā tuè sî-kan piàn-lâi-piàn-khì.
Nâ-sik ê lî-tsú bué-liu tsú-iàu sī uì tîng-tsoo ê it-ióng-huà-thuànn hun-tsú lâi ê.
Hui-tshinn-thâu pinn-á tshinn-sik ê huī-tshiu tsú-iàu sī uì tsió-liōng tîng-tsoo ê siang-guân-tsú-thuànn hun-tsú lâi ê.
Siang-guân-tsú-thuànn ē tī gōo-tsa̍p tiám-tsing ê sî-kan lāi-té khì hōo thài-iông-kng phò-huāi--khì, tse tō-sī sī-án-tsuánn i ê tshinn-kng buē tsáu kàu lî-tsú huī-bué hiah.
Tsit-tiunn siòng-phìnn sī it gue̍h jī hō tī Ò-tsiu Siding Spring Thian-bûn-tâi hip ê.
Leonard hui-tshinn siōng suí ê bôo-iūnn ài uì Tē-kiû ê lâm-puànn-kiû lâi kā khuànn.
I tsit-má í-king se̍h kuè thài-iông, beh lī-khui Thài-iông-hē ah.

## [English] Comet Leonard Closeup from Australia
What does Comet Leonard look like up close?
Although we can't go there, imaging the comet's coma and inner tails through a small telescope gives us a good idea.
As the name implies, the [ion tail][ion tail] is made of [ionized gas][ionized gas] -- gas energized by [ultraviolet light][ultraviolet light] from the Sun and pushed outward by the [solar wind][solar wind].
The solar wind is quite structured and sculpted by the Sun's complex and ever [changing magnetic field][changing magnetic field].
The effect of the variable solar wind combined with different gas jets venting from the comet's nucleus accounts for the tail's complex structure.
Following the wind, structure in Comet Leonard's [tail can be seen][tail can be seen] to move outward from the Sun even alter its [wavy appearance][wavy appearance] over time.
The blue color of the ion tail is dominated by recombining [carbon monoxide][carbon monoxide] molecules, while the green color of the coma surrounding the head of the comet is created mostly by a slight amount of recombining [diatomic carbon][diatomic carbon] molecules.
Diatomic carbon is destroyed by sunlight in [about 50 hours][about 50 hours] -- which is [why its green glow][why its green glow] does not make it far into the ion tail.
The featured imagae was taken on January 2 from [Siding Spring Observatory][Siding Spring Observatory] in [Australia][Australia].
[Comet Leonard][Comet Leonard], presently best viewed from Earth's Southern Hemisphere, has [rounded the Sun][rounded the Sun] and is now headed out of the [Solar System][Solar System].

## 詞彙學習（台語漢字/POJ/KIP/華語漢字/English）
- 【太陽風】thài-iông-hong/thài-iông-hong/太陽風/solar wind
- 【彗鬚】hūi-chhiu/huī-tshiu/彗髮/comet's coma
- 【彗尾】hūi-bóe/huī-bué/彗尾/comet's tail
- 【彗核】hūi-he̍k/huī-hi̍k/彗核/comet's nucleus
- 【一氧化碳】it-ióng-hòa-thòaⁿ/it-ióng-huà-thuànn/一氧化碳/carbon monoxide
- 【雙原子碳】siang-goân-chú-thòaⁿ/siang-guân-tsú-thuànn/雙原子碳/diatomic carbon
- 【重組】têng-cho͘/tîng-tsoo/重組/recombining


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[ion tail]:http://www2.ess.ucla.edu/~jewitt/tail.html
[ionized gas]:https://www.youtube.com/watch?v=k0uPclhKPpM
[ultraviolet light]:https://science.nasa.gov/ems/10_ultravioletwaves
[solar wind]:https://www.youtube.com/watch?v=2zOlkIyg3iE
[changing magnetic field]:http://solarscience.msfc.nasa.gov/dynamo.shtml
[tail can be seen]:https://www.facebook.com/APOD.Sky/videos/409238244216491
[wavy appearance]:https://apod.nasa.gov/apod/ap020515.html
[carbon monoxide]:https://en.wikipedia.org/wiki/Carbon_monoxide
[diatomic carbon]:https://www.chemistryworld.com/news/comets-green-colour-comes-from-dicarbon-dissociation-experiments-confirm/4014966.article
[about 50 hours]:https://www.pnas.org/content/118/52/e2113315118
[why its green glow]:https://www.nytimes.com/2022/01/07/science/why-comets-are-green.html
[Siding Spring Observatory]:https://www.youtube.com/watch?v=d0bzO0ZnhdU
[Australia]:https://en.wikipedia.org/wiki/Australia
[Comet Leonard]:https://apod.nasa.gov/apod/ap220103.html
[rounded the Sun]:https://skyandtelescope.org/astronomy-news/comet-seeking-on-cold-crunchy-nights/
[Solar System]:https://solarsystem.nasa.gov/solar-system/our-solar-system/in-depth/

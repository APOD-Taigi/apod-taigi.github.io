---
title: 心宿二附近 ê 恆星、塗粉、kah 氣體
date: 2022-01-26
publishdate: 2022-01-26T11:45:00+0800
tags: [心宿二, 蛇夫座 ρ 星, 紅巨星, 反射星雲, 發射星雲, 球形星團, 電磁波頻譜, M4]
hero: https://apod.nasa.gov/apod/fap/image/2201/RhoOphAntares_Cogo_1024_annotated.jpg
summary: 是按怎天頂 ê 心宿二 kah 蛇夫座 ρ 星 ê 附近，有遮爾濟塗粉、閣遮爾多彩？
---

{{% apod %}}

- 原始文章：[Stars, Dust, and Gas Near Antares](https://apod.nasa.gov/apod/ap220126.html)
- 影像提供 kah 版權：[Mario Cogo](http://galaxlux.com/Author.htm) ([Galax Lux](http://galaxlux.com/))
- 台文翻譯：[An-Li Tsai][An-Li Tsai] ([NCU][NCU])

## [漢羅] 心宿二附近 ê 恆星、塗粉、kah 氣體
是按怎天頂 ê [心宿二][Antares 1] kah [蛇夫座 ρ 星][Rho Ophiuchi 1] ê 附近，有遮爾濟塗粉、閣遮爾多彩？
這寡色光是天體 kah 物理機制做伙影響 ê 結果。
一寡足幼 ê 塗粉去予頭前 ê 恆星光照著，產生藍色 ê [反射星雲][reflection nebulae]。
氣體雲內底 ê 原子去予恆星 ê [紫外光][ultraviolet] 激發，產生紅色 ê [發射星雲][emission nebulae t]。
這寡透光 ê [塗粉雲][dust] kā 恆星 ê 光閘著矣，所以 in 看起來 [有較暗][appear dark t]。
[心宿二][Antares 2] 是一粒 [紅巨星][red supergiant]，嘛是夜空中 [上光 ê 恆星][brighter stars in the night sky]。
伊 kā [這張相片][featured image] 倒爿下跤彼區 黃紅色 ê 雲 照甲 光-iàⁿ-iàⁿ。
[蛇夫座 ρ 星][Rho Ophiuchi 2] 系統 to̍h tī 倒爿頂懸彼个藍色 [反射星雲][reflection nebula] ê 中央。
較遠 ê [球形星團][globular cluster] [M4][M4] to̍h tī 心宿二 ê 正爿頂懸遐。
這寡恆星雲 ê 色彩是比 [人][humans] 目睭看著 ê 閣較 [精彩][colorful]。
實際上，in ê 發射光是分佈 tī 規个 [電磁波頻譜][electromagnetic spectrum] 內底。


## [POJ] Sim-siù-jī hū-kīn ê hêng-chhiⁿ, thô͘-hún, kah khì-thé
Sī án-ná thiⁿ-téng ê Sim-siù-jī kah Siâ-hu-chō ρ chhiⁿ ê hū-kīn, ū chiah-nī chōe thô͘-hún, koh chiah-nī to-chhái?
Chit-kóa se̍k-kng sī thian-thé kah bu̍t-lí ki-chè chò-hóe éng-hióng ê kiat-kò͘.
Chi̍t-kóa chiok iù ê thô͘-hún khì hō͘ thâu-chêng ê hêng-chhiⁿ-kng chiò--tio̍h, sán-seng nâ-sek ê hoán-siā seng-hûn.
Khì-thé-hûn lāi-té ê goân-chú khì hō͘ hêng-chhiⁿ ê chí-gōa-kng kek-hoat, sán-seng âng-sek ê hoat-siā-seng-hûn.
Chit-kóa thàu-kng ê thô͘-hún kā hêng-chhiⁿ ê kng cha̍h-tio̍h ah, só͘-í in khòaⁿ--khí-lâi ū khah-àm.
Sim-siù-jī sī chi̍t-lia̍p âng-kū-chhiⁿ, mā-sī iā-khong tiong siōng-kng ê hêng-chhiⁿ.
I kā chit-tiuⁿ siòng-phìⁿ tò-pêng ē-kha hit-khu n̂g-âng-se̍k ê hûn chiò kah kng-iàⁿ-iàⁿ.
Siâ-hu-chō ρ chhiⁿ hē-thóng to̍h tī tò-pêng téng-koân hit-ê nâ-sek hoán-siā-seng-hûn ê tiong-ng.
Khah-hn̄g ê kiû-hêng-seng-thoân M-sì to̍h tī Sim-siù-jī ê chiàⁿ-pêng téng-koân hiah.
Chit-kóa hêng-chhiⁿ-hûn ê sek-chhái sī pí lâng ba̍k-chiu khòaⁿ--tio̍h ê koh-khah cheng-chhái.
Si̍t-chè-siōng, in ê hoat-siā-kng sī hun-pò͘ tī kui-ê tiān-chû-pho pîn-phó͘ lāi-té.

## [KIP] Sim-siù-jī hū-kīn ê hîng-tshinn, thôo-hún, kah khì-thé
Sī án-ná thinn-tíng ê Sim-siù-jī kah Siâ-hu-tsō ρ tshinn ê hū-kīn, ū tsiah-nī tsuē thôo-hún, koh tsiah-nī to-tshái?
Tsit-kuá si̍k-kng sī thian-thé kah bu̍t-lí ki-tsè tsò-hué íng-hióng ê kiat-kòo.
Tsi̍t-kuá tsiok iù ê thôo-hún khì hōo thâu-tsîng ê hîng-tshinn-kng tsiò--tio̍h, sán-sing nâ-sik ê huán-siā sing-hûn.
Khì-thé-hûn lāi-té ê guân-tsú khì hōo hîng-tshinn ê tsí-guā-kng kik-huat, sán-sing âng-sik ê huat-siā-sing-hûn.
Tsit-kuá thàu-kng ê thôo-hún kā hîng-tshinn ê kng tsa̍h-tio̍h ah, sóo-í in khuànn--khí-lâi ū khah-àm.
Sim-siù-jī sī tsi̍t-lia̍p âng-kū-tshinn, mā-sī iā-khong tiong siōng-kng ê hîng-tshinn.
I kā tsit-tiunn siòng-phìnn tò-pîng ē-kha hit-khu n̂g-âng-si̍k ê hûn tsiò kah kng-iànn-iànn.
Siâ-hu-tsō ρ tshinn hē-thóng to̍h tī tò-pîng tíng-kuân hit-ê nâ-sik huán-siā-sing-hûn ê tiong-ng.
Khah-hn̄g ê kiû-hîng-sing-thuân M-sì to̍h tī Sim-siù-jī ê tsiànn-pîng tíng-kuân hiah.
Tsit-kuá hîng-tshinn-hûn ê sik-tshái sī pí lâng ba̍k-tsiu khuànn--tio̍h ê koh-khah tsing-tshái.
Si̍t-tsè-siōng, in ê huat-siā-kng sī hun-pòo tī kui-ê tiān-tsû-pho pîn-phóo lāi-té.

## [English]
Why is the sky near [Antares][Antares 1] and [Rho Ophiuchi][Rho Ophiuchi 1] so dusty yet colorful?
The colors result from a mixture of objects and processes.
Fine dust -- illuminated from the front by starlight -- produces blue [reflection nebulae][reflection nebulae].
Gaseous clouds whose atoms are excited by [ultraviolet][ultraviolet] starlight produce reddish [emission nebulae][emission nebulae e].
Backlit [dust][dust] clouds block starlight and so [appear dark][appear dark e].
[Antares][Antares 2], a [red supergiant][red supergiant] and one of the [brighter stars in the night sky][brighter stars in the night sky], lights up the yellow-red clouds on the lower right of the [featured image][featured image].
The [Rho Ophiuchi][Rho Ophiuchi 2] star system lies at the center of the blue [reflection nebula][reflection nebula] on the top left.
The distant [globular cluster][globular cluster] of stars [M4][M4] is visible above and to the right of Antares.
These star clouds are even more [colorful][colorful] than [humans][humans] can see, emitting light across the [electromagnetic spectrum][electromagnetic spectrum].

## 詞彙學習（台語漢字/POJ/KIP/華語漢字/English）
- 【心宿二】Sim-siù-jī/Sim-siù-jī/心宿二/Antares
- 【蛇夫座 ρ 星】Siâ-hu-chō Rho chhiⁿ/Siâ-hu-tsō Rho tshinn/蛇夫座 ρ/Rho Ophiuchi
- 【紅巨星】âng-kū-chhiⁿ/âng-kū-tshinn/紅巨星/red supergiant
- 【反射星雲】hoán-siā-seng-hûn/huán-siā-sing-hûn/反射星雲/reflection nebulae
- 【發射星雲】hoat-siā-seng-hûn/huat-siā-sing-hûn/發射星雲/emission nebulae
- 【球形星團】kiû-hêng-seng-thoân/kiû-hîng-sing-thuân/球狀星團/globular cluster of stars
- 【電磁波頻譜】tiān-chû-pho pîn-phó͘/tiān-tsû-pho pîn-phóo/電磁波譜/electromagnetic spectrum


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[Antares 1]:https://en.wikipedia.org/wiki/Antares
[Rho Ophiuchi 1]:https://en.wikipedia.org/wiki/Rho_Ophiuchi_cloud_complex
[reflection nebulae]:https://apod.nasa.gov/apod/fap/reflection_nebulae.html
[ultraviolet]:https://science.nasa.gov/ems/10_ultravioletwaves
[emission nebulae e]:https://apod.nasa.gov/apod/ap210214.html
[emission nebulae t]:https://apod.tw/daily/20210214/
[dust]:https://apod.nasa.gov/apod/ap030706.html
[appear dark e]:https://apod.nasa.gov/apod/ap201122.html
[appear dark t]:https://apod.tw/daily/20201122/
[Antares 2]:http://stars.astro.illinois.edu/sow/antares.html
[red supergiant]:http://hyperphysics.phy-astr.gsu.edu/hbase/astro/redsup.html
[brighter stars in the night sky]:https://en.wikipedia.org/wiki/List_of_brightest_stars#Table
[featured image]:http://galaxlux.com/The%20Magnificent%20Rho%20Ophiuchi%20Complex.htm
[Rho Ophiuchi 2]:https://en.wikipedia.org/wiki/Rho_Ophiuchi
[reflection nebula]:https://en.wikipedia.org/wiki/Reflection_nebula
[globular cluster]:https://apod.nasa.gov/apod/fap/globular_clusters.html
[M4]:https://apod.nasa.gov/apod/ap000523.html
[colorful]:https://spaceplace.nasa.gov/color-your-universe-game/en/
[humans]:https://apod.nasa.gov/apod/ap190818.html
[electromagnetic spectrum]:https://science.nasa.gov/ems/01_intro

---
title: Ùi 獵戶座 到 南十字座
date: 2022-01-18
publishdate: 2022-01-18T11:45:00+0800
tags: [獵戶座, 獵戶座星雲, 南十字座, 獵戶座皮帶, 天狼星, Barnard 環, 銀河系, 衛星星系, 大麥哲倫星系, 小麥哲倫星系]
hero: https://apod.nasa.gov/apod/fap/image/2201/OrionCross_LucyH_1080_annotated.jpg
summary: 這个夜空有足濟發光 ê 圖標。上倒爿遐有一个咱熟似 ê 獵戶座，伊上有名 ê 部份就是獵戶座星雲。
---

{{% apod %}}

- 原始文章：[From Orion to the Southern Cross](https://apod.nasa.gov/apod/ap220118.html)
- 影像提供 kah 版權：[Lucy Yunxi Hu](https://www.flickr.com/people/194022884@N07/)
- 台文翻譯：[An-Li Tsai][An-Li Tsai] ([NCU][NCU])

## [漢羅] Ùi 獵戶座 到 南十字座
這个夜空有足濟發光 ê 圖標。
上倒爿遐有一个咱熟似 ê [獵戶座][constellation of Orion]，伊上有名 ê 部份就是 [獵戶座星雲][Orion Nebula]。
獵戶座上好認 ê 就是獵戶座 [皮帶][belt stars] 面頂彼三粒星。
伊 kā 獵戶座分做兩爿，而且兩爿攏有一部份去予 [Barnard 環][Barnard's Loop] 箍牢 ê。
Tī 相片中央倒爿彼粒，是夜空內底上光 ê [天狼星][Sirius]。
迒過相片中央 ê 是 [咱銀河系][Milky Way Galaxy] ê 中央帶。
Tī 上正爿頂懸彼兩个上光 ê，是咱銀河系 ê [衛星星系][satellite galaxies]：[大麥哲倫星系][Large Magellanic Cloud] (LMC) kah [小麥哲倫星系][Small Magellanic Cloud] (SMC)。
Tī 上正爿有厚雲 ê 地平線面頂，是 [南十字座][constellation of Crux]。
伊有四粒星，予伊看起來敢若是 [南方 ê 十字架][Southern Cross t]。
這張相片是 kā 連紲 18 張感光相片疊做伙 ê。
這 18 張是舊年上尾彼工 tī [澳洲][Australia] 東部 用仝一台 kha-mé-lah、tī 仝一位翕 ê。
前景 ê 玄武岩柱媠甲親像一幅圖。
這是 [Bombo 採礦場][Bombo Quarry] ê 一部份，[後壁是][reveal] 寬闊 ê [太平洋][Pacific Ocean]。


## [POJ] Ùi La̍h-hō͘-chō kàu Lâm-si̍p-jī-chō
Chit-ê iā-khong ū chiok-chōe hoat-kng ê tô͘-piau.
Siōng tò-pêng hiah ū chi̍t-ê lán se̍k-sāi ê La̍h-hō͘-chō, i siōng ū-miâ ê pō͘-hūn tō-sī La̍h-hō͘-chō seng-hûn.
La̍h-hō͘-chō siōng hó jīn ê tō-sī La̍h-hō͘-chō phôe-tòa bīn-téng hit saⁿ-lia̍p chhiⁿ.
I kā La̍h-hō͘-chō pun chò nn̄g-pêng, jî-chhiáⁿ nn̄g-pêng lóng ū chi̍t-pō͘-hūn khì hō͘ Barnard khoân kho͘-tiâu ê.
Tī siòng-phìⁿ tiong-ng tò-pêng hit-lia̍p, sī iā-khong lāi-té siōng-kng ê Thian-lông-chhiⁿ.
Hāⁿ kòe siòng-phìⁿ tiong-ng ê sī lán Gîn-hô-hē ê tiong-ng-tòa.
Tī siōng chiàⁿ-pêng téng-koân hit nn̄g-ê siōng-kng ê, sī lán Gîn-hô-hē ê ūi-chhiⁿ seng-hē:
Tōa Be̍h-thiat-lûn Seng-hē (LMC) kah Sió Be̍h-thiat-lûn Seng-hē (SMC).
Tī siōng chiàⁿ-pêng ū kāu-hûn ê tē-pêng-sòaⁿ bīn-téng, sī Lâm-si̍p-jī-chō.
I ū sì-lia̍p chhiⁿ, hō͘ i khòaⁿ--khí-lâi ká-ná sī lâm-hong ê si̍p-jī-kè.
Chit-tiuⁿ siòng-phìⁿ sī kā liân-sòa cha̍p-peh tiuⁿ kám-kng siòng-phìⁿ tha̍h chò-hóe ê.
Che cha̍p-peh tiuⁿ sī kū-nî siōng-bóe hit-kang tī Ò-chiu tang-pō͘ iōng kâng-chit-tâi kha-mé-lah, tī kâng-chi̍t-ūi hip ê.
Chiân-kéng ê hiân-bú-giâm-thiāu súi kah chhin-chhiūⁿ chi̍t-pak-tô͘.
Che sī Bombo chhái-khòng-tiûⁿ ê chi̍t-pō͘-hūn, āu-piah sī khoan-khoah ê Thài-pêng-iûⁿ.

## [KIP] Uì La̍h-hōo-tsō kàu Lâm-si̍p-jī-tsō
Tsit-ê iā-khong ū tsiok-tsuē huat-kng ê tôo-piau.
Siōng tò-pîng hiah ū tsi̍t-ê lán si̍k-sāi ê La̍h-hōo-tsō, i siōng ū-miâ ê pōo-hūn tō-sī La̍h-hōo-tsō sing-hûn.
La̍h-hōo-tsō siōng hó jīn ê tō-sī La̍h-hōo-tsō phuê-tuà bīn-tíng hit sann-lia̍p tshinn.
I kā La̍h-hōo-tsō pun tsò nn̄g-pîng, jî-tshiánn nn̄g-pîng lóng ū tsi̍t-pōo-hūn khì hōo Barnard khuân khoo-tiâu ê.
Tī siòng-phìnn tiong-ng tò-pîng hit-lia̍p, sī iā-khong lāi-té siōng-kng ê Thian-lông-tshinn.
Hānn kuè siòng-phìnn tiong-ng ê sī lán Gîn-hô-hē ê tiong-ng-tuà.
Tī siōng tsiànn-pîng tíng-kuân hit nn̄g-ê siōng-kng ê, sī lán Gîn-hô-hē ê uī-tshinn sing-hē:
Tuā Be̍h-thiat-lûn Sing-hē (LMC) kah Sió Be̍h-thiat-lûn Sing-hē (SMC).
Tī siōng tsiànn-pîng ū kāu-hûn ê tē-pîng-suànn bīn-tíng, sī Lâm-si̍p-jī-tsō.
I ū sì-lia̍p tshinn, hōo i khuànn--khí-lâi ká-ná sī lâm-hong ê si̍p-jī-kè.
Tsit-tiunn siòng-phìnn sī kā liân-suà tsa̍p-peh tiunn kám-kng siòng-phìnn tha̍h tsò-hué ê.
Tse tsa̍p-peh tiunn sī kū-nî siōng-bué hit-kang tī Ò-tsiu tang-pōo iōng kâng-tsit-tâi kha-mé-lah, tī kâng-tsi̍t-uī hip ê.
Tsiân-kíng ê hiân-bú-giâm-thiāu suí kah tshin-tshiūnn tsi̍t-pak-tôo.
Tse sī Bombo tshái-khòng-tiûnn ê tsi̍t-pōo-hūn, āu-piah sī khuan-khuah ê Thài-pîng-iûnn.

## [English] From Orion to the Southern Cross
This is a sky filled with glowing icons.
On the far left is the familiar [constellation of Orion][constellation of Orion], divided by its iconic three-aligned [belt stars][belt stars] and featuring the famous [Orion Nebula][Orion Nebula], both partly encircled by [Barnard's Loop][Barnard's Loop].
Just left of center in the featured image is the brightest star in the night: [Sirius][Sirius].
Arching across the image center is the central band of our [Milky Way Galaxy][Milky Way Galaxy].
On the far right, near the top, are the two brightest [satellite galaxies][satellite galaxies] of the Milky Way: the [Large Magellanic Cloud][Large Magellanic Cloud] (LMC), and the [Small Magellanic Cloud][Small Magellanic Cloud] (SMC).
Also on the far right -- just above the cloudy horizon -- is the [constellation of Crux][constellation of Crux], complete with the four stars that make the iconic [Southern Cross][Southern Cross e].
The featured image is a composite of 18 consecutive exposures taken by the same camera and from the same location in eastern [Australia][Australia] during the last days of last year.
In the foreground, picturesque basalt columns of the [Bombo Quarry][Bombo Quarry] part to [reveal][reveal] the vast [Pacific Ocean][Pacific Ocean].

## 詞彙學習（台語漢字/POJ/KIP/華語漢字/English）
- 【獵戶座星雲】La̍h-hō͘-chō seng-hûn/La̍h-hōo-tsō sing-hûn/獵戶座星雲/Orion Nebula
- 【獵戶座皮帶】La̍h-hō͘-chō phôe-tòa/La̍h-hōo-tsō phuê-tuà/獵戶座腰帶/Orion's belt
- 【南十字座】Lâm-si̍p-jī-chō/Lâm-si̍p-jī-tsō/南十字座/the Southern Cross
- 【天狼星】Thian-lông-chhiⁿ/Thian-lông-tshinn/天狼星/Sirius
- 【玄武岩柱】hiân-bú-giâm-thiāu/hiân-bú-giâm-thiāu//basalt columns
- 【衛星星系】ūi-chhiⁿ-seng-hē/ūi-chhiⁿ-seng-hē/衛星星系/satellite galaxies
- 【大麥哲倫星系】Tōa Be̍h-thiat-lûn Seng-hē/Tuā Be̍h-thiat-lûn Sing-hē/大麥哲倫星系/Large Magellanic Cloud (LMC)
- 【小麥哲倫星系】Sió Be̍h-thiat-lûn Seng-hē/Sió Be̍h-thiat-lûn Sing-hē/小麥哲倫星系/Small Magellanic Cloud (SMC)
- 【Barnard 環】Barnard khoân/Barnard khuân/巴納環/Barnard's Loop


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[constellation of Orion]:https://en.wikipedia.org/wiki/Orion_(constellation)
[belt stars]:https://apod.nasa.gov/apod/ap190930.html
[Orion Nebula]:https://apod.nasa.gov/apod/ap200609.html
[Barnard's Loop]:https://apod.nasa.gov/apod/ap050420.html
[Sirius]:https://en.wikipedia.org/wiki/Sirius
[Milky Way Galaxy]:https://solarsystem.nasa.gov/resources/285/the-milky-way-galaxy/
[satellite galaxies]:https://en.wikipedia.org/wiki/Satellite_galaxies_of_the_Milky_Way
[Large Magellanic Cloud]:https://apod.nasa.gov/apod/ap190905.html
[Small Magellanic Cloud]:https://astronomy.swin.edu.au/cosmos/s/Small+Magellanic+Cloud
[constellation of Crux]:https://en.wikipedia.org/wiki/Crux
[Southern Cross e]:https://apod.nasa.gov/apod/ap210125.html
[Southern Cross t]:https://apod.tw/daily/20210125/
[Australia]:https://en.wikipedia.org/wiki/Australia
[Bombo Quarry]:https://youtu.be/c8oCQGxVacY
[reveal]:https://www.cuinsight.com/wp-content/uploads/2020/08/bigstock-Young-Crazy-Surprised-Cat-Make-233591413.jpg
[Pacific Ocean]:https://en.wikipedia.org/wiki/Pacific_Ocean

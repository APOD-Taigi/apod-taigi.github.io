---
title: 土星環外口 ê 衛星
date: 2022-01-04
publishdate: 2022-01-04T11:45:00+0800
tags: [土衛十 Janus, 土衛五 Rhea, 土衛, 隕石坑, 土星, 土星環, Cassini 太空船, F 環, A 環, B 環, 環溝仔]
hero: https://apod.nasa.gov/apod/fap/image/2201/RheaJanus_Cassini_1020.jpg
summary: 土星 ê 衛星是去予人按怎矣？免緊張啦！土衛五 Rhea 是去予土星環閘著一部份啦。

categories: [podcast]
vocals: [阿錕]
---

{{% apod %}}

- 原始文章：[Moons Beyond Rings at Saturn](https://apod.nasa.gov/apod/ap220104.html)
- 影像提供：[NASA](https://www.nasa.gov/), [ESA](https://www.esa.int/), [JPL](https://www.jpl.nasa.gov/), [Cassini Imaging Team](http://ciclops.org/)
- 探索宇宙：[APOD 亂數產生器](http://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckz8l5u4l03q30855cved6lgc" >}}

## [漢羅] 土星環外口 ê 衛星
土星 ê 衛星是去予人按怎矣？
免緊張啦！土衛五 [Rhea][Rhea 1] 是去予土星環閘著一部份 niă 啦。
2020 年，有一台 Cassini 機器人太空船踅土星 leh 行。
伊 ùi [太陽系][Solar System] 內底 [上有名 ê 土星環][famous rings] 邊仔，翕著 [這个角度 ê 相片][this narrow-angle view]。
你看--著 ê 土星環，較外口 ê 是較薄 ê [F 環][F ring]，較內底 ê 是較厚 ê [A 環 kah B 環][A and B rings]。
雖罔講 [土衛十 Janus][Janus 1] 看起來敢若是 [浮 tī 土星環面頂][over the rings]，毋閣其實伊是 tī 土星環 ê 外口。
[伊][Janus 2] 是土衛內底較細粒 ê [衛星][moons]，干焦 180 公里闊爾爾。
離 kha-mé-lah 較遠 ê 彼粒是 [土衛五 Rhea][Rhea 2]，有 1500 公里闊，伊面頂有足濟隕石坑。
[土衛五 Rhea][Rhea 3] ê 頭頂干焦有法度 ùi 土星環 ê [環溝仔][gaps] 看著。
[Cassini 太空船][Cassini spacecraft] 經過 10 外冬 ê 探索 kah 研究，tī 2017 年 ê 時陣 kā 伊 ê [燃料用煞][low on fuel] 矣。
伊落尾 [飛入去土星 ê 大氣層][enter Saturn's atmosphere]，to̍h 按呢 [熔--去][melted] 矣。

## [POJ] Thó͘-chhiⁿ-khoân gōa-kháu ê ūi-chhiⁿ
Thó͘-chhiⁿ ê ūi-chhiⁿ sī khì hō͘ lâng án-ná ah?
Bián kín-tiuⁿ lah! Thó͘-ūi-gō͘ Rhea sī khì hō͘ Thó͘-chhiⁿ-khoân cha̍h-tio̍h chi̍t-pō͘-hūn niă lah!
Jī-khòng-jī-khòng nî, ū chi̍t-tâi Cassini ke-khì-lâng thài-khong-chûn se̍h Thó͘-chhiⁿ leh kiâⁿ.
I ùi Thài-iông-hē lāi-té siōng ū-miâ ê Thó͘-chhiⁿ-khoân piⁿ-á, hip-tio̍h chit-ê kak-tō͘ ê siòng-phìⁿ.
Lí khòaⁿ--tio̍h ê Thó͘-chhiⁿ-khoân, khah gōa-kháu ê sī khah-po̍h ê F khoân, khah lāi-té ê sī khah-kāu ê A khoân kah B khoân.
Sui-bóng-kóng Thó͘-ūi-cha̍p Janus khòaⁿ--khí-lâi ká-ná sī phû tī Thó͘-chhiⁿ-khoân bīn-téng, m̄-koh kî-si̍t sī tī Thó͘-chhiⁿ-khoân ê gōa-kháu.
I sī Thó͘-ūi lāi-té khah sè-lia̍p ê ūi-chhiⁿ, kan-na chi̍t-pah-poeh-cha̍p kong-lí khoah niā-niā.
Lî kha-mé-lah khah-hn̄g ê hit-lia̍p sī Thó͘-ūi-gō͘ Rhea, ū chi̍t-chheng-gō͘-pah kong-lí khoah, i bīn-téng ū chiok-chōe ún-se̍k-kheⁿ。
Thó͘-ūi-gō͘ Rhea ê thâu-téng kan-na ū-hoat-tō͘ ùi Thó͘-chhiⁿ-khoân ê khoân-kau-á khòaⁿ-tio̍h.
Cassini Thài-khong-chûn kéng-kòe cha̍p-gōa tang ê thàm-soh kah gián-kiù, tī jī-khòng-it-chhit nî ê sî-chūn kā i ê jiân-liāu iōng soah ah.
I lo̍h-bóe poe ji̍p-khì Thó͘-chhiⁿ ê tōa-khì-chân, to̍h án-ne iûⁿ--khì ah.

## [KIP] Thóo-tshinn-khuân guā-kháu ê uī-tshinn
Thóo-tshinn ê uī-tshinn sī khì hōo lâng án-ná ah?
Bián kín-tiunn lah! Thóo-uī-gōo Rhea sī khì hōo Thóo-tshinn-khuân tsa̍h-tio̍h tsi̍t-pōo-hūn niă lah!
Jī-khòng-jī-khòng nî, ū tsi̍t-tâi Cassini ke-khì-lâng thài-khong-tsûn se̍h Thóo-tshinn leh kiânn.
I uì Thài-iông-hē lāi-té siōng ū-miâ ê Thóo-tshinn-khuân pinn-á, hip-tio̍h tsit-ê kak-tōo ê siòng-phìnn.
Lí khuànn--tio̍h ê Thóo-tshinn-khuân, khah guā-kháu ê sī khah-po̍h ê F khuân, khah lāi-té ê sī khah-kāu ê A khuân kah B khuân.
Sui-bóng-kóng Thóo-uī-tsa̍p Janus khuànn--khí-lâi ká-ná sī phû tī Thóo-tshinn-khuân bīn-tíng, m̄-koh kî-si̍t sī tī Thóo-tshinn-khuân ê guā-kháu.
I sī Thóo-uī lāi-té khah sè-lia̍p ê uī-tshinn, kan-na tsi̍t-pah-pueh-tsa̍p kong-lí khuah niā-niā.
Lî kha-mé-lah khah-hn̄g ê hit-lia̍p sī Thóo-uī-gōo Rhea, ū tsi̍t-tshing-gōo-pah kong-lí khuah, i bīn-tíng ū tsiok-tsuē ún-si̍k-khenn。
Thóo-uī-gōo Rhea ê thâu-tíng kan-na ū-huat-tōo uì Thóo-tshinn-khuân ê khuân-kau-á khuànn-tio̍h.
Cassini Thài-khong-tsûn kíng-kuè tsa̍p-guā tang ê thàm-soh kah gián-kiù, tī jī-khòng-it-tshit nî ê sî-tsūn kā i ê jiân-liāu iōng suah ah.
I lo̍h-bué pue ji̍p-khì Thóo-tshinn ê tuā-khì-tsân, to̍h án-ne iûnn--khì ah.

## [English] Moons Beyond Rings at Saturn
What's happened to that moon of Saturn?
Nothing -- Saturn's moon [Rhea][Rhea 1] is just partly hidden behind Saturn's rings.
In 2010, the robotic Cassini spacecraft then orbiting Saturn took [this narrow-angle view][this narrow-angle view] looking across the [Solar System][Solar System]'s most [famous rings][famous rings].
Rings visible in the foreground include the thin [F ring][F ring] on the outside and the much wider [A and B rings][A and B rings] just interior to it.
Although it seems to be hovering [over the rings][over the rings], Saturn's moon [Janus][Janus 1] is actually far behind them.
[Janus][Janus 2] is one of Saturn's smaller [moons][moons] and measures only about 180 kilometers across.
Farther out from the camera is the heavily cratered [Rhea][Rhea 2], a much larger moon measuring 1,500 kilometers across.
The top of [Rhea][Rhea 3] is visible only through [gaps][gaps] in the rings.
After more than a decade of exploration and discovery, the [Cassini spacecraft][Cassini spacecraft] ran [low on fuel][low on fuel] in 2017 and was directed to [enter Saturn's atmosphere][enter Saturn's atmosphere], where it surely [melted][melted].

## 詞彙學習（台語漢字/POJ/KIP/華語漢字/English）
- 【土衛】Thó͘-ūi/Thóo-uī/土衛/Saturn's moon
- 【土星環】Thó͘-chhiⁿ-khoân/Thóo-tshinn-khuân/土星環/Saturn's ring
- 【環溝仔】khoân-kau-á/khuân-kau-á/裂縫/ring's gap
- 【隕石坑】ún-se̍k-kheⁿ/ún-si̍k-khenn/隕石坑/crater


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[Rhea 1]:https://solarsystem.nasa.gov/moons/saturn-moons/rhea/in-depth/
[this narrow-angle view]:http://photojournal.jpl.nasa.gov/catalog/PIA12643
[Solar System]:https://spaceplace.nasa.gov/switch-a-roo/en/
[famous rings]:https://en.wikipedia.org/wiki/Saturn%27s_rings
[F ring]:https://apod.nasa.gov/apod/ap090427.html
[A and B rings]:https://apod.nasa.gov/apod/ap071024.html
[over the rings]:https://apod.nasa.gov/apod/ap071217.html
[Janus 1]:https://apod.nasa.gov/apod/ap061107.html
[Janus 2]:https://en.wikipedia.org/wiki/Janus
[moons]:http://www.youtube.com/watch?v=cdciFqa7xM0
[Rhea 2]:https://apod.nasa.gov/apod/ap060530.html
[Rhea 3]:https://www.youtube.com/watch?v=-G_-v4JVyAA
[gaps]:https://en.wikipedia.org/wiki/Rings_of_Saturn#Cassini_Division
[Cassini spacecraft]:https://solarsystem.nasa.gov/missions/cassini/mission/spacecraft/cassini-orbiter/
[low on fuel]:https://www.lifewithdogs.tv/wp-content/uploads/2016/10/dog-tired.jpg
[enter Saturn's atmosphere]:https://apod.nasa.gov/apod/ap170125.html
[melted]:https://youtu.be/4u6A40QTWVI

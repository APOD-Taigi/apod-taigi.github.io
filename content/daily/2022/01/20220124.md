---
title: 參宿七 kah 尪姨頭星雲
date: 2022-01-24
publishdate: 2022-01-24T11:45:00+0800
tags: [參宿七, 尪姨頭星雲, IC 2118, 超巨星, 獵戶座, 酸素, 窒素, 散射]
hero: https://apod.nasa.gov/apod/fap/image/2201/RigelWitchHead_Mtanous_960.jpg
summary: 夜空有一个奇怪 ê 面容，去予恆星光照甲爍咧爍咧。人看著這个彎彎曲曲 ê 形體，就 kā 號做尪姨頭星雲。
categories: [podcast]
vocals: [阿錕]
---

{{% apod %}}

- 原始文章：[Rigel and the Witch Head Nebula](https://apod.nasa.gov/apod/ap220124.html)
- 影像來源 kah 版權：[José Mtanous](https://mtanous.wordpress.com/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckzps4r7f0a4w0920v1ci9ol3" >}}

## [漢羅] 參宿七 kah 尪姨頭星雲
夜空有一个奇怪 ê 面容，去予恆星光照甲爍咧爍咧。
人看著這个彎彎曲曲 ê 形體，就 kā 號做 [尪姨頭星雲][Witch Head Nebula 1]。
實際上，這个遮爾迷人 ê [望遠鏡景色][telescopic portrait]，看起來敢若是 尪姨 tùi 獵戶座 彼粒 足光 ê 超巨星 [參宿七][star Rigel] 硞硞看。
尪姨頭星雲 較正式 ê 名是 [IC 2118][IC 2118]，伊差不多有 50 [光年][light-year] 闊，而且是 一堆星際塗粉粒 反射 [參宿七][Rigel's] 發出 ê 光。
尪姨頭星雲 kah [參宿七][Rigel 1] 邊仔塗粉發出 ê 藍光，毋若是因為 [參宿七][Rigel 2] 有較強 ê 藍光，嘛是因為 [塗粉粒散射 藍光][dust grains scatter blue light] 比 紅光 閣較有效率 。
仝款 ê [物理機制][physical process] 造成 [地球 日時 ê 天頂 看起來 是藍色 ê][Earth's daytime sky to appear blue]，是講 tī [地球大氣][Earth's atmosphere] 內底 ê 散射物，是 [窒素][nitrogen] 分子 kah [酸素][oxygen] 分子 按呢。
參宿七 kah [尪姨頭星雲][Witch Head Nebula 2]，和 踅 tī in 附近 ê 氣體 kah 塗粉，就差不多 tī 800 [光年][light-years] 遠 ê 所在。

## [POJ] Chham-siù-chhit kah Âng-î-thâu-seng-hûn
Iā-khong ū chi̍t-ê kî-koài ê bīn-iông, khì hō͘ hêng-chhiⁿ-kng chiò-kah sih-leh-sih-leh.
Lâng khòaⁿ-tio̍h chit-ê oan-oan-khiau-khiau ê hêng-thé, to̍h kā hō chò Âng-î-thâu-seng-hûn.
Si̍t-chè-siōng, chit-ê chiah-nī bê-lâng ê bōng-oán-kiàⁿ kéng-sek, khòaⁿ--khí-lâi ká-ná sī Âng-î tùi La̍h-hō-chò hit-lia̍p chiok-kng ê chhiau-kū-chhiⁿ Chham-siù-chhit kho̍k-kho̍k-khòaⁿ.
Âng-î-thâu-seng-hûn khah chèng-sek ê miâ sī IC jī-it-it-pat, i chha-put-to ū gō͘-cha̍p kng-nî khoah, jī-cha̍p sī chi̍t-tui seng-chè-thô͘-hún-lia̍p hoán-siā Chham-siù-chhit hoat-chhut ê kng.
Âng-î-thâu-seng-hûn kah Chham-siù-chhit piⁿ-á thô͘-hún hoat--chhut ê nâ-kng, m̄-nā sī in-ūi Chham-siù-chhit ū khah kiông ê nâ-kng, mā sī in-ūi thô͘-hún-lia̍p sàn-siā nâ-kng pí âng-kng koh-khah ū hāu-lu̍t.
Kāng-khoán ê bu̍t-lí ki-chè chō-sêng Tē-kiû ji̍t-sî ê thiⁿ-téng khòaⁿ--khí-lâi sī nâ-sek ê, sī-kóng tī Tē-kiû tōa-khì lāi-té ê sàn-siā-bu̍t, sī chek-sò͘ hun-chú kah sng-sò͘ hun-chú án-ne.
Chham-siù-chhit kah Âng-î-thâu-seng-hûn, hām se̍h tī in hū-kīn ê khì-thé kah thô͘-hún, to̍h chha-put-to tī peh-pah kng-nî hn̄g ê só͘-chāi.


## [KIP] Tsham-siù-tshit kah Âng-î-thâu-sing-hûn
Iā-khong ū tsi̍t-ê kî-kuài ê bīn-iông, khì hōo hîng-tshinn-kng tsiò-kah sih-leh-sih-leh.
Lâng khuànn-tio̍h tsit-ê uan-uan-khiau-khiau ê hîng-thé, to̍h kā hō tsò Âng-î-thâu-sing-hûn.
Si̍t-tsè-siōng, tsit-ê tsiah-nī bê-lâng ê bōng-uán-kiànn kíng-sik, khuànn--khí-lâi ká-ná sī Âng-î tuì La̍h-hō-tsò hit-lia̍p tsiok-kng ê tshiau-kū-tshinn Tsham-siù-tshit kho̍k-kho̍k-khuànn.
Âng-î-thâu-sing-hûn khah tsìng-sik ê miâ sī IC jī-it-it-pat, i tsha-put-to ū gōo-tsa̍p kng-nî khuah, jī-tsa̍p sī tsi̍t-tui sing-tsè-thôo-hún-lia̍p huán-siā Tsham-siù-tshit huat-tshut ê kng.
Âng-î-thâu-sing-hûn kah Tsham-siù-tshit pinn-á thôo-hún huat--tshut ê nâ-kng, m̄-nā sī in-uī Tsham-siù-tshit ū khah kiông ê nâ-kng, mā sī in-uī thôo-hún-lia̍p sàn-siā nâ-kng pí âng-kng koh-khah ū hāu-lu̍t.
Kāng-khuán ê bu̍t-lí ki-tsè tsō-sîng Tē-kiû ji̍t-sî ê thinn-tíng khuànn--khí-lâi sī nâ-sik ê, sī-kóng tī Tē-kiû tuā-khì lāi-té ê sàn-siā-bu̍t, sī tsik-sòo hun-tsú kah sng-sòo hun-tsú án-ne.
Tsham-siù-tshit kah Âng-î-thâu-sing-hûn, hām se̍h tī in hū-kīn ê khì-thé kah thôo-hún, to̍h tsha-put-to tī peh-pah kng-nî hn̄g ê sóo-tsāi.

## [English] Rigel and the Witch Head Nebula
By starlight this eerie visage shines in the dark, a crooked profile evoking its popular name, the [Witch Head Nebula][Witch Head Nebula 1].
In fact, this entrancing [telescopic portrait][telescopic portrait] gives the impression that the witch has fixed her gaze on Orion's bright supergiant [star Rigel][star Rigel].
More formally known as [IC 2118][IC 2118], the Witch Head Nebula spans about 50 [light-year][light-year]s and is composed of interstellar dust grains reflecting [Rigel's][Rigel's] starlight.
The blue color of the Witch Head Nebula and of the dust surrounding [Rigel][Rigel] is caused not only by [Rigel][Rigel]'s intense blue starlight but because the [dust grains scatter blue light][dust grains scatter blue light] more efficiently than red.
The same [physical process][physical process] causes [Earth's daytime sky to appear blue][Earth's daytime sky to appear blue], although the scatterers in [Earth's atmosphere][Earth's atmosphere] are molecules of [nitrogen][nitrogen] and [oxygen][oxygen].
Rigel, the [Witch Head Nebula][Witch Head Nebula 2], and gas and dust that surrounds them lie about 800 [light-years][light-years] away.



## 詞彙學習（漢羅/POJ/KIP/華文/English）
- 【參宿七】Chham-siù-chhit/Tsham-siù-tshit/參宿七/Rigel
- 【尪姨頭星雲】Ang-î-thâu-seng-hûn/Ang-î-thâu-sing-hûn/女巫頭星雲/Witch Head Nebula
- 【酸素】sǹg-sò͘/sǹg-sòo/氧/oxygen
- 【窒素】chek-sò͘/tsik-sòo/氮/nitrogen
- 【散射】sàn-siā/sàn-siā/散射/scatter
- 【獵戶座】La̍h-hō͘-chō/La̍h-hōo-tsō/獵戶座/Orion
- 【超巨星】chhiau-kū-chhiⁿ/tshiau-kū-tshinn/超巨星/supergiant


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[Witch Head Nebula 1]:https://apod.nasa.gov/apod/ap061211.html
[telescopic portrait]:https://mtanous.files.wordpress.com/2022/01/bruja1v1_enhancedarks.jpg
[star Rigel]:https://en.wikipedia.org/wiki/Rigel
[IC 2118]:https://en.wikipedia.org/wiki/IC_2118
[light-year]:https://exoplanets.nasa.gov/faq/26/what-is-a-light-year/
[Rigel's]:https://ui.adsabs.harvard.edu/abs/1997MNRAS.290..521I/abstract
[Rigel 1]:http://www.youtube.com/watch?v=c8CgDGhYKe8
[Rigel 2]:http://stars.astro.illinois.edu/sow/rigel.html
[dust grains scatter blue light]:https://astronomy.swin.edu.au/cosmos/d/Dust+Grain
[physical process]:http://hyperphysics.phy-astr.gsu.edu/hbase/atmos/blusky.html
[Earth's daytime sky to appear blue]:https://spaceplace.nasa.gov/blue-sky/en/
[Earth's atmosphere]:https://www.nasa.gov/mission_pages/sunearth/science/atmosphere-layers2.html
[nitrogen]:https://youtu.be/DqI9caqBHkg
[oxygen]:https://www.space.com/webb-space-telescope-exoplanet-oxygen-detection.html
[Witch Head Nebula 2]:https://apod.nasa.gov/apod/ap151030.html
[light-years]:http://starchild.gsfc.nasa.gov/docs/StarChild/questions/question19.html

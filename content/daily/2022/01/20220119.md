---
title: M31：仙女座星系
date: 2022-01-19
publishdate: 2022-01-19T11:45:00+0800
tags: [M31, 仙女座星系, 仙女座星雲, 捲螺仔手骨, 捲螺仔星系]
hero: https://apod.nasa.gov/apod/fap/image/2201/M31_HstSubaruGendler_960.jpg
summary: M31 仙女座星系是咱用目睭 to̍h 看會著上遠 ê 天體。

categories: [podcast]
vocals: [阿錕]
---

{{% apod %}}

- 原始文章：[M31: The Andromeda Galaxy](https://apod.nasa.gov/apod/ap220119.html)
- 影像提供：[Subaru](http://www.naoj.org/Introduction/index.html) ([NAOJ](http://www.naoj.org/)), [Hubble](http://hla.stsci.edu/hla_welcome.html) ([NASA](https://www.nasa.gov/)/[ESA](https://www.esa.int)), [Mayall](https://noirlab.edu/public/programs/kitt-peak-national-observatory/nicholas-mayall-4m-telescope/) ([NSF](https://www.nsf.gov/)); 資料處理 kah 版權：[R. Gendler](http://robgendlerastropics.com/Biography2.html) & [R. Croman](https://www.rc-astro.com/about.html)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckzilf1qh047i0b1278j1jpty" >}}

## [漢羅] M31：仙女座星系
[M31][M31] [仙女座星系][Andromeda Galaxy t] 是咱用目睭 to̍h 看會著上遠 ê 天體。
伊離咱有 2 百 50 萬 [光年][light-year] 遠，是一个大細 [超過][over] 20 萬光年闊 ê 大捲螺仔。
雖罔講這个 tī [仙女座][constellation Andromeda] 內底 ê 仙女座星雲有淡薄仔暗，咱猶是會當直接用目睭 to̍h 看著。
[這張媠甲擋袂牢 ê 望遠鏡影像][this stunning telescopic image] 是 kā [踅地球 leh 行 ê 哈伯太空望遠鏡][orbiting Hubble] kah 地面望遠鏡 [Subaru][Subaru] kah [Mayall][Mayall] ê 影像資料疊做一張 ê。
影像 ê 對比足明顯 ê，有黃色 ê 核心、暗色彎曲 ê [塗粉帶][dust lanes t]、伸長 ê 捲螺仔手骨、kah 手骨面頂 ê [藍色星團][blue star cluster t] kah [紅色星雲][red nebulae t]。
閣 50 億年，仙女座星系可能 to̍h 會 [看較清楚][easier to see] 矣。
到時陣咱規个天頂會攏是伊，因為伊 to̍h 欲 kah 咱 [銀河系][Milky Way Galaxy] [合][merges] 做一个矣。


## [POJ] M saⁿ-cha̍p-it: Sian-lú-chō Seng-hē
M saⁿ-cha̍p-it Sian-lú-chō seng-hē sī lán iōng ba̍k-chiu to̍h khòaⁿ-ē-tio̍h siōng-hn̄g ê thian-thé.
I lî lán ū nn̄g-pah-gō͘-cha̍p-bān kng-nî hn̄g, sī chi̍t-ê tōa-sè chhiau-kòe jī-cha̍p-bān kng-nî khoah ê tōa-kńg-lê-á.
Sui-bóng-kóng chit-ê tī Sian-lú-chō lāi-té ê Sian-lú-chō seng-hûn ū tām-po̍h-á àm, lán iáu-sī ē-tàng ti̍t-chiap iōng ba̍k-chiu to̍h khòaⁿ--tio̍h.
Chit-tiuⁿ súi kah tòng-bē-tiâu ê bōng-oán-kiàⁿ iáⁿ-siōng sī kā se̍h Tē-kiû leh kiâⁿ ê Ha-peh thài-khong-bōng-oán-kiàⁿ kah tē-bīn-bōng-oán-kiàⁿ Subaru kah Mayall ê iáⁿ-siōng chu-liāu tha̍h chò chi̍t-tiuⁿ ê.
Iáⁿ-siōng ê tùi-pí chiok bêng-hián ê, ū n̂g-sek ê he̍k-sim, àm-sek oan-khiau ê thô͘-hún-tòa, chhun-tn̂g ê kńg-lê-á chhiú-kut, kah chhiú-kut bīn-téng ê nâ-sek seng-thoân kah âng-sek seng-hûn.
Koh gō͘-cha̍p-ek nî, Sian-lú-chō seng-hē khó-lêng to̍h ē khòaⁿ khah chheng-chhó͘ ah.
Kàu-sî-chūn lán kui-ê thiⁿ-téng ē lóng-sī i, in-ūi i to̍h beh kah lán Gîn-hô-hē ha̍p chò chi̍t-ê ah.

## [KIP] M sann-tsa̍p-it: Sian-lú-tsō Sing-hē
M sann-tsa̍p-it Sian-lú-tsō sing-hē sī lán iōng ba̍k-tsiu to̍h khuànn-ē-tio̍h siōng-hn̄g ê thian-thé.
I lî lán ū nn̄g-pah-gōo-tsa̍p-bān kng-nî hn̄g, sī tsi̍t-ê tuā-sè tshiau-kuè jī-tsa̍p-bān kng-nî khuah ê tuā-kńg-lê-á.
Sui-bóng-kóng tsit-ê tī Sian-lú-tsō lāi-té ê Sian-lú-tsō sing-hûn ū tām-po̍h-á àm, lán iáu-sī ē-tàng ti̍t-tsiap iōng ba̍k-tsiu to̍h khuànn--tio̍h.
Tsit-tiunn suí kah tòng-bē-tiâu ê bōng-uán-kiànn iánn-siōng sī kā se̍h Tē-kiû leh kiânn ê Ha-peh thài-khong-bōng-uán-kiànn kah tē-bīn-bōng-uán-kiànn Subaru kah Mayall ê iánn-siōng tsu-liāu tha̍h tsò tsi̍t-tiunn ê.
Iánn-siōng ê tuì-pí tsiok bîng-hián ê, ū n̂g-sik ê hi̍k-sim, àm-sik uan-khiau ê thôo-hún-tuà, tshun-tn̂g ê kńg-lê-á tshiú-kut, kah tshiú-kut bīn-tíng ê nâ-sik sing-thuân kah âng-sik sing-hûn.
Koh gōo-tsa̍p-ik nî, Sian-lú-tsō sing-hē khó-lîng to̍h ē khuànn khah tshing-tshóo ah.
Kàu-sî-tsūn lán kui-ê thinn-tíng ē lóng-sī i, in-uī i to̍h beh kah lán Gîn-hô-hē ha̍p tsò tsi̍t-ê ah.

## [English] M31: The Andromeda Galaxy
The most distant object easily visible to the unaided eye is [M31][M31], the great [Andromeda Galaxy][Andromeda Galaxy e].
Even at some two and a half million [light-year][light-year]s distant, this immense spiral galaxy -- spanning [over][over] 200,000 light years -- is visible, although as a faint, nebulous cloud in the [constellation Andromeda][constellation Andromeda].
In contrast, a bright yellow nucleus, dark winding [dust lanes][dust lanes e], and expansive spiral arms dotted with [blue star cluster][blue star cluster e]s and [red nebulae][red nebulae e], are recorded in [this stunning telescopic image][this stunning telescopic image] which combines data from [orbiting Hubble][orbiting Hubble] with ground-based images from [Subaru][Subaru] and [Mayall][Mayall].
In only about 5 billion years, the Andromeda galaxy may be even [easier to see][easier to see] -- as it will likely span the entire night sky -- just before it [merges][merges] with our [Milky Way Galaxy][Milky Way Galaxy].

## 詞彙學習（台語漢字/POJ/KIP/華語漢字/English）
- 【仙女座星系】Sian-lú-chō seng-hē/Sian-lú-tsō sing-hē/仙女座星系/the Andromeda Galaxy
- 【仙女座星雲】Sian-lú-chō seng-hûn/Sian-lú-tsō sing-hûn/仙女座星雲/the Andromeda nebulae
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【捲螺仔手骨】kńg-lê-á chhiú-kut/kńg-lê-á tshiú-kut/螺旋手臂、旋臂/spiral arms



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[M31]:https://en.wikipedia.org/wiki/Andromeda_Galaxy/
[Andromeda Galaxy e]:https://apod.nasa.gov/apod/ap210625.html
[Andromeda Galaxy t]:https://apod.tw/daily/20210625/
[light-year]:https://spaceplace.nasa.gov/light-year/en/
[over]:https://apod.nasa.gov/apod/ap061228.html
[constellation Andromeda]:http://www.hawastsoc.org/deepsky/and/index.html
[dust lanes e]:https://apod.nasa.gov/apod/ap220117.html
[dust lanes t]:https://apod.tw/daily/20220117/
[blue star cluster e]:https://apod.nasa.gov/apod/ap211124.html
[blue star cluster t]:https://apod.tw/daily/20211124/
[red nebulae e]:https://apod.nasa.gov/apod/ap210214.html
[red nebulae t]:https://apod.tw/daily/20210214/
[this stunning telescopic image]:http://www.robgendlerastropics.com/M31-HST-Subaru-NOAO-RC.html
[orbiting Hubble]:https://www.nasa.gov/mission_pages/hubble/story/index.html
[Subaru]:https://subarutelescope.org/en/
[Mayall]:https://noirlab.edu/public/programs/kitt-peak-national-observatory/nicholas-mayall-4m-telescope/
[easier to see]:https://wallpaperaccess.com/full/621501.jpg
[merges]:https://apod.nasa.gov/apod/ap120604.html
[Milky Way Galaxy]:https://imagine.gsfc.nasa.gov/science/objects/milkyway1.html

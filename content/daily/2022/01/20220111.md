---
title: 獵戶座皮帶 ê 氣體 kah 塗粉
date: 2022-01-11
publishdate: 2022-01-11T11:45:00+0800
tags: [獵戶座皮帶, 參宿三, 參宿二, 參宿一, 馬頭星雲, 火舌星雲, 獵戶座星雲, 恆星形成區]
hero: https://apod.nasa.gov/apod/fap/image/2201/OrionStarFree3_Harbison_1080_annotated.jpg
summary: 影像面頂這三粒上光 ê 恆星，ùi 倒爿到正爿是獵戶座皮帶 ê 三粒星，參宿三、參宿二、kah 參宿一。
categories: [podcast]
vocals: [阿錕]
---

{{% apod %}}

- 原始文章：[Orion's Belt Region in Gas and Dust](https://apod.nasa.gov/apod/ap220111.html)
- 影像來源 kah [版權][copyright]：[Matt Harbison](https://space4everybody.com/15-2/) ([Space4Everybody](https://space4everybody.com/)), Marathon Remote Imaging Observatory
- APOD 編輯欲予逐家看：[2021 上讚 ê 相片](https://aaa.org/event/astronomy-picture-of-the-day-2/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckz1hzzy93xwq0859rsnm47le" >}}

## [漢羅] 獵戶座皮帶 ê 氣體 kah 塗粉
你可能捌看過獵戶座皮帶，毋閣毋是親像這款 ê。
影像面頂這三粒上光 ê 恆星，ùi 倒爿到正爿是 [獵戶座][Orion] [皮帶][belt t] ê 三粒星，[參宿三][Mintaka]、[參宿二][Alnilam]、kah [參宿一][Alnitak]。
視野內底其他 [恆星][stars] 已經用數位方式 kā 徙走矣。
按呢才有通予箍 tī 發光氣體 kah 暗塗粉 邊仔 ê 星雲看較會出來。
有一寡仔星雲 ê 形體是足趣味 ê。
比論講 [馬頭星雲][Horsehead] kah [火舌星雲][Flame Nebula t]，in 攏 tī 正爿下底 ê 參宿一附近。
[這張深空影像][This deep image] 是頂個月 tī [美國][USA] [德州][Texas] [Marathon][Marathon] ê [Marathon 夜空公園][Marathon Skypark] 天文台翕 ê。
伊 ê 視野有 5 度闊，是開 20 點鐘久 ê 時間感光 ê。
了後才閣處理過，看若是離這寡 氣體 kah 塗粉較倚 ê 時陣，看起來會是按怎。
這个有名 ê [獵戶座星雲][Orion Nebula t] to̍h tī 這幅彩色影像 ê 正爿頂懸。
這規區是 tī 1500 [光年][light-years] 遠 ê 所在，是咱 [研究上濟][best studied] ê 恆星形成區。

## [POJ] La̍h-hō͘-chō-phê-tòa ê khì-thé kah thô͘-hún
Lí khó-lêng bat khòaⁿ-kòe La̍h-hō͘-chō-phôe-tòa, m̄-koh m̄-sī chhiⁿ-chhiūⁿ chit-khoán ê.
Iáⁿ-siōng bīn-téng chit saⁿ-lia̍p siōng-kng ê hêng-chhiⁿ, ùi tò-pêng kàu chiàⁿ-pêng sī La̍h-hō͘-chō phôe-tòa ê saⁿ-lia̍p chhiⁿ, Chham-siù-sam, Chham-siù-jī, kah Chham-siù-it.
Sī-iá lāi-té kî-tha hêng-chhiⁿ í-keng iōng só͘-ūi hong-sek kā sóa-cháu ah.
Án-ne chiah ū-thang hō͘ kho͘ tī hoat-kng khì-thé kah àm-thô͘-hún piⁿ-á ê seng-hûn khòaⁿ khah ē chhut-lâi.
Ū chi̍t-kóa-á seng-hûn ê hêng-thé sī chiok chhù-bī ê.
Pí-lūn kóng Bé-thâu-seng-hûn kah Hóe-chi̍h-seng-hûn, in lóng tī chiàⁿ-pêng ē-té ê Chham-siù-it hū-kīn.
Chit-tiuⁿ chhim-khong iáⁿ-siōng sī téng-kò-goe̍h tī Bí-kok Tek-chiu Marathon ê Marathon Iā-khong-kong-hn̂g Thian-bûn-tâi hip ê.
I ê sī-iá ū gō͘ tō͘ khoah, sī khai jī-cha̍p tiám-cheng kú ê sî-kan kám-kng ê.
Liáu-āu chiah-koh chhú-lí kòe, khòaⁿ nā-sī lî chit-kóa khì-thé kah thô͘-hún khah óa ê sî-chūn, khòaⁿ--khí-lâi ē sī án-nóa.
Chit-ê ū-miâ ê La̍h-hō͘-chō-seng-hûn to̍h tī chit-pak chhái-sek iáⁿ-siōng ê chiàⁿ-pêng téng-koân.
Chit kui-khu sī tī chi̍t-chheng-gō͘-pah kng-nî hn̄g ê só͘-chāi, sī lán gián-kiù siōng-chōe ê hêng-chhiⁿ-hêng-sêng-khu.

## [KIP] La̍h-hōo-tsō-phê-tuà ê khì-thé kah thôo-hún
Lí khó-lîng bat khuànn-kuè La̍h-hōo-tsō-phuê-tuà, m̄-koh m̄-sī tshinn-tshiūnn tsit-khuán ê.
Iánn-siōng bīn-tíng tsit sann-lia̍p siōng-kng ê hîng-tshinn, uì tò-pîng kàu tsiànn-pîng sī La̍h-hōo-tsō phuê-tuà ê sann-lia̍p tshinn, Tsham-siù-sam, Tsham-siù-jī, kah Tsham-siù-it.
Sī-iá lāi-té kî-tha hîng-tshinn í-king iōng sóo-uī hong-sik kā suá-tsáu ah.
Án-ne tsiah ū-thang hōo khoo tī huat-kng khì-thé kah àm-thôo-hún pinn-á ê sing-hûn khuànn khah ē tshut-lâi.
Ū tsi̍t-kuá-á sing-hûn ê hîng-thé sī tsiok tshù-bī ê.
Pí-lūn kóng Bé-thâu-sing-hûn kah Hué-tsi̍h-sing-hûn, in lóng tī tsiànn-pîng ē-té ê Tsham-siù-it hū-kīn.
Tsit-tiunn tshim-khong iánn-siōng sī tíng-kò-gue̍h tī Bí-kok Tik-tsiu Marathon ê Marathon Iā-khong-kong-hn̂g Thian-bûn-tâi hip ê.
I ê sī-iá ū gōo tōo khuah, sī khai jī-tsa̍p tiám-tsing kú ê sî-kan kám-kng ê.
Liáu-āu tsiah-koh tshú-lí kuè, khuànn nā-sī lî tsit-kuá khì-thé kah thôo-hún khah uá ê sî-tsūn, khuànn--khí-lâi ē sī án-nuá.
Tsit-ê ū-miâ ê La̍h-hōo-tsō-sing-hûn to̍h tī tsit-pak tshái-sik iánn-siōng ê tsiànn-pîng tíng-kuân.
Tsit kui-khu sī tī tsi̍t-tshing-gōo-pah kng-nî hn̄g ê sóo-tsāi, sī lán gián-kiù siōng-tsuē ê hîng-tshinn-hîng-sîng-khu.

## [English] Orion's Belt Region in Gas and Dust

You may have seen Orion's belt before -- but not like this.
The three bright stars across this image are, from left to right, [Mintaka][Mintaka], [Alnilam][Alnilam], and [Alnitak][Alnitak]: the iconic [belt][belt e] stars of [Orion][Orion].
The rest of the [stars][stars] in the frame have been digitally removed to highlight the surrounding clouds of glowing gas and dark dust.
Some of these clouds have intriguing shapes, including the [Horsehead][Horsehead] and [Flame Nebula][Flame Nebula e]s, both near Alnitak on the lower right.
[This deep image][This deep image], taken last month from the [Marathon Skypark][Marathon Skypark] and Observatory in [Marathon][Marathon], [Texas][Texas], [USA][USA], spans about 5 degrees, required about 20 hours of exposure, and was processed to reveal the gas and dust that we would really see if we were much closer.
The famous [Orion Nebula][Orion Nebula e] is off to the upper right of this colorful field.
The entire region lies only about 1,500 [light-years][light-years] distant and so is one of the closest and [best studied][best studied] star formation nurseries known.

## 詞彙學習（漢羅/POJ/KIP/華語/English）
- 【獵戶座皮帶】La̍h-hō͘-chō-phôe-tòa/La̍h-hōo-tsō-phuê-tuà/獵戶座腰帶/Orion's belt
- 【參宿三】Chham-siù-sam/Tsham-siù-sam/參宿三/Mintaka
- 【參宿二】Chham-siù-jī/Tsham-siù-jī/參宿二/Alnilam
- 【參宿一】Chham-siù-it/Tsham-siù-it/參宿一/Alnitak
- 【馬頭星雲】Bé-thâu-seng-hûn/Bé-thâu-sing-hûn/馬頭星雲/Horsehead Nebulas
- 【火舌星雲】Hóe-chi̍h-seng-hûn/Hué-tsi̍h-sing-hûn/火焰星雲/Flame Nebulas
- 【獵戶座星雲】La̍h-hō͘-chō-seng-hûn/La̍h-hōo-tsō-sing-hûn/獵戶座星雲/Orion Nebula
- 【恆星形成區】hêng-chhiⁿ-hêng-sêng-khu/hîng-tshinn-hîng-sîng-khu/恆星形成區/star formation region

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Mintaka]:https://en.wikipedia.org/wiki/Mintaka
[Alnilam]:http://stars.astro.illinois.edu/sow/alnilam.html
[Alnitak]:https://en.wikipedia.org/wiki/Alnitak
[belt e]:https://apod.nasa.gov/apod/ap210112.html
[belt t]:https://apod.tw/daily/20210112/
[Orion]:https://chandra.harvard.edu/photo/constellations/orion.html
[stars]:https://science.nasa.gov/astrophysics/focus-areas/how-do-stars-form-and-evolve
[Horsehead]:https://apod.nasa.gov/apod/ap200412.html
[Flame Nebula e]:https://apod.nasa.gov/apod/ap210412.html
[Flame Nebula t]:https://apod.tw/daily/20210412/
[This deep image]:https://www.astrobin.com/7tbzfy/
[Marathon Skypark]:https://www.marathonskypark.com/
[Marathon]:https://youtu.be/-Vyxsd1P0O8
[Texas]:https://en.wikipedia.org/wiki/Texas
[USA]:https://en.wikipedia.org/wiki/United_States
[Orion Nebula e]:https://apod.nasa.gov/apod/ap210509.html
[Orion Nebula t]:https://apod.tw/daily/20210509/
[light-years]:https://spaceplace.nasa.gov/light-year/en/
[best studied]:https://images.hindustantimes.com/img/2021/10/08/550x309/WhatsApp_Image_2021-10-08_at_5.37.05_PM_1633694844878_1633694863024.jpeg

---
title: 日頭落山 去拄著 退後 ê 雷雲
date: 2022-01-16
publishdate: 2022-01-16T11:45:00+0800
tags: [烏跤雲, 雷雲, 奶仔雲, 膨月]
hero: https://apod.nasa.gov/apod/fap/image/2201/thundercloud_dyer_1592.jpg
summary: 這是啥物雲？這款 leh 退後 ê 烏跤雲，一般人 kā 叫做雷雲，伊甲別个雲有淡薄仔無仝。
categories: [podcast]
vocals: [阿錕]
---

{{% apod %}}

- 原始文章：[A Retreating Thunderstorm at Sunset](https://apod.nasa.gov/apod/ap220116.html)
- 影像提供 kah 版權：[Alan Dyer](https://amazingsky.net/about/) ([The Amazing Sky](https://amazingsky.net/))
- 台文翻譯：[An-Li Tsai][An-Li Tsai] ([NCU][NCU])

{{< podcast "ckz1i7pq81fsk0930ryvn8tvm" >}}

## [漢羅] 日頭落山 去拄著 退後 ê 雷雲
這是啥物雲？
這款 leh 退後 ê [烏跤雲][cumulonimbus cloud]，一般人 kā 叫做雷雲，伊甲別个雲有淡薄仔無仝。
因為伊 tī 倚咱這爿有一寡 [較奇怪 ê、一簇一簇][unusual bumpiness t] ê [奶仔雲][mammatus cloud]，仝一个時間 tī 較遠彼爿當 leh 落雨。
這張相片是 2013 年中 tī [加拿大][Canada] ê 南 [Alberta 省][Alberta] 翕 ê。
這个雲這馬當 leh 徙 tùi 東爿較遠遐。
是講日頭是 ùi 西爿落去，會走 tùi kha-mé-lah 後壁去。
[Tī 這張相片內底][featured image]，日落 ê 色彩掖甲規个天頂攏是。
予本底 tī 天頂 to̍h [足媠][photogenic] ê [雲][cloud]，染做閣較出色 ê 柑仔色 kah 粉紅仔色。
背景 ê 天頂是變甲愈來愈暗 ê [紺色][blue sky]。
正爿較遠彼搭，有一粒 [peh--起來][rising] 無偌久 ê [頂][waxing] [膨][gibbous] [月][moon]。

## [POJ] Ji̍t-thâu lo̍h-soaⁿ khì tú-tio̍h thè-āu ê Lûi-hûn
Che sī siáⁿ-mih hûn?
Chit-khoán leh thè-āu ê o͘-kha-hûn, it-poaⁿ-lâng kā kiò-chò Lûi-hûn, i kah pa̍t-ê hûn ū tām-po̍h-á bô-kâng.
In-ūi i tī óa lán chit-pêng ū chi̍t-kóa khah kî-koài ê, chi̍t-chhok-chi̍t-chhok ê leng-á-hûn, kāng-chi̍t-ê sî-kan tī khah hn̄g hit-pêng tng leh lo̍h-hō͘.
Chit-tiuⁿ siòng-phìⁿ sī jī-khòng-it-sam nî-tiong tī Ka-ná-tà ê Lâm Alberta sèng hip ê.
Chit-ê hûn chit-má tng leh sóa tùi tang-pêng khah hn̄g hiah.
Sī-kóng ji̍t-thâu sī ùi sai-pêng lo̍h-khì, ē cháu tùi kha-mé-lah āu-piah khì.
Tī chit-tiuⁿ siòng-phìⁿ lāi-té, ji̍t-lo̍h ê sek-chhái iā kah kui-ê thiⁿ-téng lóng-sī.
Hō͘ pún-tē tī thiⁿ-téng to̍h chiok súi ê hûn, ní chò koh-khah chhut-sek ê kam-á-sek kah hún-âng-á-sek.
Pōe-kéng ê thiⁿ-téng sī piàn kah lú-lâi lú-àm ê khóng-sek.
Chiàⁿ-pêng khah hn̄g hit-tah, ū chi̍t-lia̍p peh--khí-lâi bô gōa-kú ê téng-phòng-goe̍h.


## [KIP] Ji̍t-thâu lo̍h-suann khì tú-tio̍h thè-āu ê Luî-hûn
Tse sī siánn-mih hûn?
Tsit-khuán leh thè-āu ê oo-kha-hûn, it-puann-lâng kā kiò-tsò Luî-hûn, i kah pa̍t-ê hûn ū tām-po̍h-á bô-kâng.
In-uī i tī uá lán tsit-pîng ū tsi̍t-kuá khah kî-kuài ê, tsi̍t-tshok-tsi̍t-tshok ê ling-á-hûn, kāng-tsi̍t-ê sî-kan tī khah hn̄g hit-pîng tng leh lo̍h-hōo.
Tsit-tiunn siòng-phìnn sī jī-khòng-it-sam nî-tiong tī Ka-ná-tà ê Lâm Alberta sìng hip ê.
Tsit-ê hûn tsit-má tng leh suá tuì tang-pîng khah hn̄g hiah.
Sī-kóng ji̍t-thâu sī uì sai-pîng lo̍h-khì, ē tsáu tuì kha-mé-lah āu-piah khì.
Tī tsit-tiunn siòng-phìnn lāi-té, ji̍t-lo̍h ê sik-tshái iā kah kui-ê thinn-tíng lóng-sī.
Hōo pún-tē tī thinn-tíng to̍h tsiok suí ê hûn, ní tsò koh-khah tshut-sik ê kam-á-sik kah hún-âng-á-sik.
Puē-kíng ê thinn-tíng sī piàn kah lú-lâi lú-àm ê khóng-sik.
Tsiànn-pîng khah hn̄g hit-tah, ū tsi̍t-lia̍p peh--khí-lâi bô guā-kú ê tíng-phòng-gue̍h.

## [English] A Retreating Thunderstorm at Sunset
What type of cloud is that?
This retreating [cumulonimbus cloud][cumulonimbus cloud], more commonly called a thundercloud, is somewhat unusual as it contains the [unusual bumpiness][unusual bumpiness e] of a [mammatus cloud][mammatus cloud] on the near end, while simultaneously producing falling rain on the far end.
Taken in mid-2013 in southern [Alberta][Alberta], [Canada][Canada], the cloud is moving to the east, into the distance, as the sun sets in the west, behind the camera.
In the [featured image][featured image], graphic sunset colors cross the sky to give the already [photogenic][photogenic] [cloud][cloud] striking orange and pink hues.
A darkening [blue sky][blue sky] covers the background.
Further in the distance, a [rising][rising], [waxing][waxing], [gibbous][gibbous] [moon][moon] is visible on the far right.

## 詞彙學習（台語漢字/POJ/KIP/華語漢字/English）
- 【烏跤雲】o͘-kha-hûn/oo-kha-hûn/積雨雲/cumulonimbus cloud
- 【雷雲】lûi-hûn/luî-hûn/雷雲/thundercloud
- 【奶仔雲】leng-á-hûn/ling-á-hûn/乳狀雲/mammatus cloud
- 【頂膨月】téng-phòng-goe̍h/tíng-phòng-gue̍h/上凸月/waxing gibbous moon


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[cumulonimbus cloud]:https://en.wikipedia.org/wiki/Cumulonimbus_cloud
[unusual bumpiness e]:https://apod.nasa.gov/apod/ap210811.html
[unusual bumpiness t]:https://apod.tw/daily/20210811/
[mammatus cloud]:https://en.wikipedia.org/wiki/Mammatus_cloud
[Alberta]:https://youtu.be/aNgPKawdaRY
[Canada]:https://en.wikipedia.org/wiki/Canada
[featured image]:https://www.flickr.com/photos/iyacalgary/9083646144/in/pool-apods/
[photogenic]:https://i.pinimg.com/originals/d4/86/20/d4862057e11e7ae17d5f46c00c059c64.jpg
[cloud]:https://www.nasa.gov/audience/forstudents/5-8/features/nasa-knows/what-are-clouds-58.html
[blue sky]:https://spaceplace.nasa.gov/blue-sky/
[rising]:https://apod.nasa.gov/apod/ap121208.html
[waxing]:https://starchild.gsfc.nasa.gov/docs/StarChild/questions/question3.html
[gibbous]:https://apod.nasa.gov/apod/ap181119.html
[moon]:https://svs.gsfc.nasa.gov/4955

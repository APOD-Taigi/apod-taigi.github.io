---
title: 少年恆星 ê 噴流 MHO 2147
date: 2022-01-21
publishdate: 2022-01-21T11:45:00+0800
tags: [地面望遠鏡, 南雙生仔天文台, 雷射導星, 調適光學, 噴流, MHO 2147, MHO 2147 雙生仔噴流, 人馬座, 蛇夫座, 銀河系, 歲差, 多星系統, 星伴, 自轉軸, 干樂仔, 紅外線]
hero: https://apod.nasa.gov/apod/fap/image/2201/noirlab2204a_1024.jpg
summary: 這張媠噹噹 ê 相片是 tī 智利 Andes 山脈 ê 地面望遠鏡，南雙生仔天文台 翕 ê。
伊 ê 雷射導星 kah 調適光學 ê 技術，kā 這張相片 ê 恆星噴流 翕甲足清楚 ê。

---

{{% apod %}}

- 原始文章：[Young Star Jet MHO 2147](https://apod.nasa.gov/apod/ap220121.html)
- 影像提供 kah [許可][License]：International Gemini Observatory / [NOIRLab](https://noirlab.edu/public/) / NSF / AURA
Acknowledgments: L. Ferrero (Universidad Nacional de Córdoba)
- 台文翻譯：[An-Li Tsai][An-Li Tsai] ([NCU][NCU])

## [漢羅] 少年恆星 ê 噴流 MHO 2147
這張媠噹噹 ê 相片是 tī 智利 Andes 山脈 ê 地面望遠鏡，[南雙生仔天文台][Gemini South Observatory] 翕 ê。
伊 ê [雷射][Laser] 導星 kah [調適][adaptive] 光學 ê 技術，kā 這張相片 ê 恆星噴流 翕甲足清楚 ê。
[MHO 2147 雙生仔噴流][twin outflows of MHO 2147] 是新恆星 [形成 ê 時陣][in formation] 噴出來 ê。
伊 to̍h tī 銀河系中央 ê 方向、人馬座 kah 蛇夫座 ê 交界，差不多 tī 1 萬光年遠 ê 所在。
中央 ê 恆星是去予 厚-tut-tut ê 低溫塗粉閘牢矣。
毋閣伊 ê 紅外線影像猶是會當看著彎彎曲曲 ê 噴流。
若是用規个系統 ê 距離來 kā 推算，這个噴流迒過天頂差不多 5 光年闊 ê 範圍。
這个噴流是 ùi 這粒 leh 轉踅 ê 少年恆星 [驅動][Driven outward] ê。
按照噴流幌頭 ê 方向來看，應該是因為歲差造成 ê 影響。
這粒少年恆星是多星系統 ê 一部份。
伊 ê 自轉軸會沓沓仔踅，to̍h 親像干樂仔 leh 踅仝款。
這是受著伊 ê 厝邊星伴 重力影響 ê 結果。

## [POJ] Siàu-liân-hêng-chhiⁿ ê Phùn-liû MHO jī-it-sù-chhit
Chit-tiuⁿ súi-tang-tang ê siòng-phìⁿ sī tī Tì-lī Andes soaⁿ-me̍h ê tē-bīn-bōng-oán-kiàⁿ, Lâm Siang-siⁿ-á Thian-bûn-tâi hip ê.
I ê lûi-siā-tō-chhiⁿ kah tiâu-sek-kng-ha̍k ê ki-su̍t, kā chit-tiuⁿ siòng-phìⁿ ê hêng-chhiⁿ phùn-liû hip kah chiok chheng-chhó͘ ê.
MHO jī-it-sù-chhit Siang-siⁿ-á phùn-liû sī sin hêng-chhiⁿ hêng-chhiⁿ ê sî-chūn phùn--chhut-lâi ê.
I to̍h tī Gîn-hô-hē tiong-ng ê hong-hiòng, Jîn-má-chō kah Siâ-hu-chō ê kau-kài, chha-put-to tī chi̍t-bān kng-nî hn̄g ê só͘-chāi.
Tiong-ng ê hêng-chhiⁿ sī khì hō͘ kāu-tut-tut ê kē-un thô͘-hún cha̍h-tiâu ah.
M̄-koh i ê âng-gōa-sòaⁿ iáⁿ-siōng iáu-sī ē-tàng khòaⁿ-tio̍h oan-oan-khiau-khiau ê phùn-liû.
Nā-sī iōng kui-ê hē-thóng ê kū-lî lâi kā thui-sǹg, chit-ê phùn-liû hāⁿ kòe thiⁿ-téng chha-put-to gō͘ kng-nî khoah ê hoān-ûi.
Chit-ê phùn-liû sī ùi chit-lia̍p leh tńg-se̍h ê siàu-liân hêng-chhiⁿ khu-tōng ê.
Àn-chiàu phùn-liû hàiⁿ-thâu ê hong-hiòng lâi khòaⁿ, èng-kai sī in-ūi Hòe-chha chō-sêng ê éng-hióng.
Chit-lia̍p siàu-liân hêng-chhiⁿ sī tō-chhiⁿ-hē-thóng ê chi̍t-pō͘-hūn.
I ê chū-choán-te̍k ē tau̍h-tau̍h-á se̍h, to̍h chhiⁿ-chhiūⁿ kan-lo̍k-á leh se̍h kāng-khoán.
Che sī siū-tio̍h i ê chhù-piⁿ seng-phōaⁿ tiōng-le̍k éng-hióng ê kiat-kó.

## [KIP] Siàu-liân-hîng-tshinn ê Phùn-liû MHO jī-it-sù-tshit
Tsit-tiunn suí-tang-tang ê siòng-phìnn sī tī Tì-lī Andes suann-me̍h ê tē-bīn-bōng-uán-kiànn, Lâm Siang-sinn-á Thian-bûn-tâi hip ê.
I ê luî-siā-tō-tshinn kah tiâu-sik-kng-ha̍k ê ki-su̍t, kā tsit-tiunn siòng-phìnn ê hîng-tshinn phùn-liû hip kah tsiok tshing-tshóo ê.
MHO jī-it-sù-tshit Siang-sinn-á phùn-liû sī sin hîng-tshinn hîng-tshinn ê sî-tsūn phùn--tshut-lâi ê.
I to̍h tī Gîn-hô-hē tiong-ng ê hong-hiòng, Jîn-má-tsō kah Siâ-hu-tsō ê kau-kài, tsha-put-to tī tsi̍t-bān kng-nî hn̄g ê sóo-tsāi.
Tiong-ng ê hîng-tshinn sī khì hōo kāu-tut-tut ê kē-un thôo-hún tsa̍h-tiâu ah.
M̄-koh i ê âng-guā-suànn iánn-siōng iáu-sī ē-tàng khuànn-tio̍h uan-uan-khiau-khiau ê phùn-liû.
Nā-sī iōng kui-ê hē-thóng ê kū-lî lâi kā thui-sǹg, tsit-ê phùn-liû hānn kuè thinn-tíng tsha-put-to gōo kng-nî khuah ê huān-uî.
Tsit-ê phùn-liû sī uì tsit-lia̍p leh tńg-se̍h ê siàu-liân hîng-tshinn khu-tōng ê.
Àn-tsiàu phùn-liû hàinn-thâu ê hong-hiòng lâi khuànn, ìng-kai sī in-uī Huè-tsha tsō-sîng ê íng-hióng.
Tsit-lia̍p siàu-liân hîng-tshinn sī tō-tshinn-hē-thóng ê tsi̍t-pōo-hūn.
I ê tsū-tsuán-ti̍k ē ta̍uh-ta̍uh-á se̍h, to̍h tshinn-tshiūnn kan-lo̍k-á leh se̍h kāng-khuán.
Tse sī siū-tio̍h i ê tshù-pinn sing-phuānn tiōng-li̍k íng-hióng ê kiat-kó.

## [English] Young Star Jet MHO 2147
[Laser][Laser] guide stars and [adaptive][adaptive] optics sharpened this stunning ground-based image of stellar jets from the [Gemini South Observatory][Gemini South Observatory], Chilean Andes, planet Earth.
These [twin outflows of MHO 2147][twin outflows of MHO 2147] are from a young star [in formation][in formation].
It lies toward the central Milky Way and the boundary of the constellations Sagittarius and Ophiuchus at an estimated distance of some 10,000 light-years.
At center, the star itself is obscured by a dense region of cold dust.
But the infrared image still traces the sinuous jets across a frame that would span about 5 light-years at the system's estimated distance.
[Driven outward][Driven outward] by the young rotating star, the apparent wandering direction of the jets is likely due to precession.
Part of a multiple star system, the young star's rotational axis would slowly precess or wobble like a top under the gravitation influence of its nearby companions.

## 詞彙學習（台語漢字/POJ/KIP/華語漢字/English）
- 【南雙生仔天文台】Lâm Siang-siⁿ-á Thian-bûn-tâi/Lâm Siang-sinn-á Thian-bûn-tâi/南雙子天文台/the Gemini South Observatory
- 【雷射導星】lûi-siā-tō-chhiⁿ/lûi-siā-tō-tshinn/雷射導星/laser guide stars
- 【調適光學】tiâu-sek-kng-ha̍k/tiâu-sik-kng-ha̍k/調適光學/adaptive optics
- 【噴流】phùn-liû/phùn-liû/噴流/jet
- 【人馬座】Jîn-má-chō/Jîn-má-tsō/人馬座/Sagittarius
- 【蛇夫座】Siâ-hu/Siâ-hu/蛇夫座/Ophiuchus
- 【歲差】Hòe-chha/Huè-tsha/歲差/precession
- 【自轉軸】chū-choán-te̍k/tsū-tsuán-ti̍k/自轉軸/rotational axis
- 【干樂仔】kan-lo̍k-á/kan-lo̍k-á/陀螺/spinning top
- 【多星系統】tō-chhiⁿ-hē-thóng/tō-tshinn-hē-thóng/多星系統/multiple star system

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[License]:https://creativecommons.org/licenses/by/4.0/

[Laser]:https://apod.nasa.gov/apod/ap180518.html
[adaptive]:https://apod.nasa.gov/apod/ap150507.html
[Gemini South Observatory]:https://www.gemini.edu/
[twin outflows of MHO 2147]:https://noirlab.edu/public/news/noirlab2204/
[in formation]:https://coolcosmos.ipac.caltech.edu/page/star_birth
[Driven outward]:https://arxiv.org/abs/2112.09176

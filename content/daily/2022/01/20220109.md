---
title: "哈伯影像：木星 kah 變細粒 ê 大紅斑"
date: 2022-01-09
publishdate: 2022-01-09T11:45:00+0800
tags: [外行星大氣遺產計畫, OPAL, 木星, 大紅斑, 哈伯, 哈伯太空望遠鏡, 氣態巨行星, 哈伯影像]
hero: https://apod.nasa.gov/apod/fap/image/2201/JupiterOpal_HubbleMasztalerz_960.jpg
summary: 木星 ê 大紅斑會變做啥款？木星是目前咱知影太陽系內底有上大、上久風暴系統 ê 行星。

---

{{% apod %}}

- 原始文章：[Hubble's Jupiter and the Shrinking Great Red Spot](https://apod.nasa.gov/apod/ap220109.html)
- 影像提供：[NASA](https://www.nasa.gov/), [ESA](https://www.esa.int/), [Hubble](https://www.nasa.gov/mission_pages/hubble/main/index.html), [OPAL Program,](https://archive.stsci.edu/prepds/opal/) [STScI](https://www.stsci.edu/who-we-are); *Processing:* [Karol Masztalerz](mailto: KarolMasztalerz @at@ gim-nt .dot. pl)
- 台文翻譯：[An-Li Tsai][An-Li Tsai] ([NCU][NCU])

## [漢羅] 哈伯影像：木星 kah 變細粒 ê 大紅斑
木星 ê 大紅斑會變做啥款？
[木星][Jupiter 1] 這粒氣態巨行星是太陽系內底上大粒 ê 行星。
伊 ê 質量是 [地球][of planet Earth] ê 320 倍大。
木星是目前咱知影太陽系內底有上大、上久風暴系統 ê 行星。
就是倒爿你看著 ê 彼粒 [大紅斑][Great Red Spot]。
[大紅斑][GRS 1] 大到比地球閣較大，就算講伊這馬變較細粒矣，猶是較大。
若是 kah 歷史記錄比起來，這个 [風暴][the storm] 干焦 150 年前 ê 1/3 大爾爾。
NASA ê [外行星大氣遺產][Outer Planets Atmospheres Legacy] (OPAL) 計畫，最近一直咧用 [哈伯太空望遠鏡][Hubble Space Telescope] 監看這个風暴。
[這張哈伯 OPAL 影像][featured Hubble OPAL image] 是 2016 年 ê [木星][Jupiter 2]，毋閣色調有處理過，才會予紅色變較明顯。
咱 ùi 現代 [大紅斑資料知影][GRS data indicate]，風暴區是愈來愈細，毋閣伊嘛 tī 坦徛方向變 [較懸淡薄仔][slightly taller]。
無人知影這粒 [大紅斑][GRS 2] 未來會變按怎，嘛毋知是毋是會繼續 [變閣較細][smaller spots]。
若是按呢，大紅斑有一工可能會 [完全變無去][disappear completely]。

## [POJ] Ha-peh iáⁿ-siōng: Bo̍k-chhiⁿ kah piàn sè-lia̍p ê Tōa-âng-pan
Bo̍k-chhiⁿ ê Tōa-âng-pan ē piàn-chò siáⁿ-khoán?
Bo̍k-chhiⁿ chit-lia̍p Khì-thài kū-kiâⁿ-chhiⁿ sī Thài-iông-hē lāi-té siōng tōa-lia̍p ê kiâⁿ-chhiⁿ.
I ê chit-liōng sī Tē-kiû ê saⁿ-pah-jī-cha̍p poe tōa.
Bo̍k-chhiⁿ sī bo̍k-chêng lán chai-iáⁿ Thài-iông-hē lāi-té ū siōng-tōa, siōng-kú hong-pō hē-thóng ê kiâⁿ-chhiⁿ.
Tō-sī tò-pêng lí khòaⁿ--tio̍h ê hit-lia̍p Tōa-âng-pan.
Tōa-âng-pan tōa kàu pí Tē-kiû koh-khah tōa, tō-sǹg kóng i chit-má piàn khah-sè ah, iáu-sī khah-tōa.
Nā-sī kah le̍k-sú kì-lo̍k pí--khí-lâi, chit-ê hong-pō kan-na chi̍t-pah-gō͘-cha̍p nî-chêng ê saⁿ-hun-chi-it tōa niā-niā.
NASA ê Gōa-kiâⁿ-chhiⁿ Tōa-khì Ûi-sán (OPAL) kè-ōe, chòe-kīn it-ti̍t leh iōng Ha-peh thài-khong-bōng-oán-kiàⁿ kàm-khòaⁿ chit-ê hong-pō.
Chit-tiuⁿ Ha-peh OPAL iáⁿ-siōng sī jī-khòng-it-lio̍k nî ê Bo̍k-chhiⁿ, m̄-koh sek-tiāu ū chhú-lí kòe, chiah-ē hō͘ âng-sek piàn khah bêng-hián.
Lán ùi hiān-tāi Tōa-âng-pan chu-liāu chai-iáⁿ, hong-pō-khu sī lú-lâi lú-sè, m̄-koh i mā tī thán-khiā hong-hiòng piàn khah-koân tām-po̍h-á.
Bô-lâng chai-iáⁿ chit-lia̍p Tōa-âng-pan bī-lâi ē piàn án-ná, mā m̄-chai sī-m̄-sī ē kè-sio̍k piàn koh-khah sè.
Nā-sī án-ne, Tōa-âng-pan ū chi̍t-kang khó-lêng ē oân-choân piàn bô--khì.

## [KIP] Ha-peh iánn-siōng: Bo̍k-tshinn kah piàn sè-lia̍p ê Tuā-âng-pan
Bo̍k-tshinn ê Tuā-âng-pan ē piàn-tsò siánn-khuán?
Bo̍k-tshinn tsit-lia̍p Khì-thài kū-kiânn-tshinn sī Thài-iông-hē lāi-té siōng tuā-lia̍p ê kiânn-tshinn.
I ê tsit-liōng sī Tē-kiû ê sann-pah-jī-tsa̍p pue tuā.
Bo̍k-tshinn sī bo̍k-tsîng lán tsai-iánn Thài-iông-hē lāi-té ū siōng-tuā, siōng-kú hong-pō hē-thóng ê kiânn-tshinn.
Tō-sī tò-pîng lí khuànn--tio̍h ê hit-lia̍p Tuā-âng-pan.
Tuā-âng-pan tuā kàu pí Tē-kiû koh-khah tuā, tō-sǹg kóng i tsit-má piàn khah-sè ah, iáu-sī khah-tuā.
Nā-sī kah li̍k-sú kì-lo̍k pí--khí-lâi, tsit-ê hong-pō kan-na tsi̍t-pah-gōo-tsa̍p nî-tsîng ê sann-hun-tsi-it tuā niā-niā.
NASA ê Guā-kiânn-tshinn Tuā-khì Uî-sán (OPAL) kè-uē, tsuè-kīn it-ti̍t leh iōng Ha-peh thài-khong-bōng-uán-kiànn kàm-khuànn tsit-ê hong-pō.
Tsit-tiunn Ha-peh OPAL iánn-siōng sī jī-khòng-it-lio̍k nî ê Bo̍k-tshinn, m̄-koh sik-tiāu ū tshú-lí kuè, tsiah-ē hōo âng-sik piàn khah bîng-hián.
Lán uì hiān-tāi Tuā-âng-pan tsu-liāu tsai-iánn, hong-pō-khu sī lú-lâi lú-sè, m̄-koh i mā tī thán-khiā hong-hiòng piàn khah-kuân tām-po̍h-á.
Bô-lâng tsai-iánn tsit-lia̍p Tuā-âng-pan bī-lâi ē piàn án-ná, mā m̄-tsai sī-m̄-sī ē kè-sio̍k piàn koh-khah sè.
Nā-sī án-ne, Tuā-âng-pan ū tsi̍t-kang khó-lîng ē uân-tsuân piàn bô--khì.

## [English] Hubble's Jupiter and the Shrinking Great Red Spot
What will become of Jupiter's Great Red Spot?
Gas giant [Jupiter][Jupiter 1] is the solar system's largest world with about 320 times the mass [of planet Earth][of planet Earth].
Jupiter is home to one of the largest and longest lasting storm systems known, the [Great Red Spot][Great Red Spot] (GRS), visible to the left.
The [GRS][GRS 1] is so large it could swallow Earth, although it has been shrinking.
Comparison with historical notes indicate that [the storm][the storm] spans only about one third of the exposed surface area it had 150 years ago.
NASA's [Outer Planets Atmospheres Legacy][Outer Planets Atmospheres Legacy] (OPAL) program has been monitoring the storm more recently using the [Hubble Space Telescope][Hubble Space Telescope].
The [featured Hubble OPAL image][featured Hubble OPAL image] shows [Jupiter][Jupiter 2] as it appeared in 2016, processed in a way that makes red hues appear quite vibrant.
Modern [GRS data indicate][GRS data indicate] that the storm continues to constrict its surface area, but is also becoming [slightly taller][slightly taller], vertically.
No one knows the future of the [GRS][GRS 2], including the possibility that if the shrinking trend continues, the GRS might one day even do what [smaller spots][smaller spots] on Jupiter have done -- [disappear completely][disappear completely].

## 詞彙學習（台語漢字/POJ/KIP/華語漢字/English）
- 【大紅斑】Tōa-âng-pan/Tuā-âng-pan/大紅斑/Great Red Spot
- 【氣態巨行星】Khì-thài kū-kiâⁿ-chhiⁿ/Khì-thài kū-kiânn-tshinn/氣巨行星/Gas giant
- 【外行星大氣遺產計畫】Gōa-kiâⁿ-chhiⁿ Tōa-khì Ûi-sán Kè-ōe/Guā-kiânn-tshinn Tuā-khì Uî-sán Kè-uē/外行星大氣遺產計畫/Outer Planets Atmospheres Legacy (OPAL) program
- 【坦徛】thán-khiā/thán-khiā/垂直/vertical


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[Jupiter 1]:https://solarsystem.nasa.gov/planets/jupiter/overview/
[of planet Earth]:https://nssdc.gsfc.nasa.gov/planetary/factsheet/planet_table_ratio.html
[Great Red Spot]:https://www.nasa.gov/feature/goddard/jupiter-s-great-red-spot-a-swirling-mystery
[GRS 1]:https://en.wikipedia.org/wiki/Great_Red_Spot
[the storm]:https://apod.nasa.gov/apod/ap140518.html
[Outer Planets Atmospheres Legacy]:https://archive.stsci.edu/prepds/opal/
[Hubble Space Telescope]:https://www.nasa.gov/mission_pages/hubble/story/index.html
[featured Hubble OPAL image]:https://www.spacetelescope.org/projects/fits_liberator/fitsimages/karol_masztalerz_01/
[Jupiter 2]:https://apod.nasa.gov/apod/ap180221.html
[GRS data indicate]:http://adsabs.harvard.edu/abs/2018AJ....155..151S
[slightly taller]:http://www.astronomy.com/news/2018/03/jupiters-great-red-spot-is-shrinking-in-length-but-growing-in-height
[GRS 2]:https://apod.nasa.gov/apod/ap171214.html
[smaller spots]:https://www.missionjuno.swri.edu/jupiter/atmosphere?show=hs_jupiter_atmosphere_story_the-stripe-that-disappeared
[disappear completely]:https://i2.wp.com/theverybesttop10.com/wp-content/uploads/2017/10/Ten-Clearly-Visible-Cats-Who-Suck-at-Hide-and-Seek-8-600x719.jpg

---
title: 土星、土衛三 Tethys、土星環、kah 烏影
date: 2022-01-23
publishdate: 2022-01-23T11:45:00+0800
tags: [土星, 衛星, 土衛, 土衛三 Tethys, 土星環, 土衛十三 Telesto, 土衛十四 Calypso, Cassini 太空船, E 環, 氣態巨行星, 三重奏]
hero: https://apod.nasa.gov/apod/fap/image/2201/TethysRingShadow_cassini_1080.jpg
summary: Ùi 土衛三 Tethys 這个堅凍 ê 衛星來 kā 看，會當看著土星系統內底 奇幻 ê 景色：土星環 kah 烏影。

categories: [podcast]
vocals: [阿錕]
---

{{% apod %}}

- 原始文章：[Saturn, Tethys, Rings, and Shadows](https://apod.nasa.gov/apod/ap220123.html)
- 影像來源：[Cassini Imaging Team](https://ciclops.org/), [SSI](https://www.spacescience.org/), [JPL](https://www.jpl.nasa.gov/), [ESA](https://www.esa.int/), [NASA](https://www.nasa.gov/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckzww2e6y02sy0951sivjr1ea" >}}

## [漢羅] 土星、土衛三 Tethys、土星環、kah 烏影
Ùi [土衛三 Tethys 這个堅凍 ê 衛星][ice moon Tethys] 來 kā 看，會當看著土星系統內底 ê 奇幻景色：土星環 kah 烏影。
你最近敢 [捌去過][dropped in on] 土衛三 Tethys？
若是無，按呢這个 翕著 [土星環 壯麗景色][this gorgeous ringscape] ê Cassini 太空船 就欲 chhōa 咱來去矣。
這張是 2005 年翕 ê。
土衛三 Tethys tī 相片中央，[太陽光][in sunlight] ùi 倒爿下跤來。
Tethys 是一粒直徑 1000 公里闊 ê 衛星，伊踅中央彼粒氣態巨行星 ê 軌道半徑是 [比 5 倍土星半徑][five saturn-radii] 較短淡薄仔。
土衛三 Tethys 離土星差不多有 30 萬公里遠，遮已經是 [土星環較光部份][main bright rings] ê 外口矣，毋閣伊猶 tī 較暗較蔫 ê [E 環][E ring] 內底。
這內底有五粒較大粒 ê 衛星，土衛三 Tethys 就是 [其中一粒][one of]。
伊是 tī 1980 年代去予人發現 ê。
有兩粒足細粒 ê 衛星：[土衛十三 Telesto][Telesto] kah [土衛十四 Calypso][Calypso]，去予土衛三 Tethys 鎖甲穩觸觸，[綴][along] Tethys ê 軌道 leh 行。
土衛十三 Telesto 綴 tī 土衛三 Tethys ê 頭前 leh 行，土衛十四 Calypso 綴 tī 土衛三 Tethys ê [後壁][follows] leh 行。
In to̍h 成做 [踅土星][circles Saturn] ê 三重奏。


## [POJ] Thó͘-chhiⁿ, Thó͘-ūi saⁿ Tethys, Thó͘-chhiⁿ-khoân, kah O͘-iáⁿ
Ùi Thó͘-ūi saⁿ Tethys chit-ê kian-tàng ê ūi-chhiⁿ lâi kā khòaⁿ, ē-tàng khòaⁿ-to̍h Thó͘-chhiⁿ-hē-thóng lāi-té ê kî-hoàn kéng-sek: Thó͘-chhiⁿ-khoân kah o͘-iáⁿ.
Lí chòe-kīn kám bat khì kòe Thó͘-ūi saⁿ Tethys?
Nā-sī bô, án-ne chit-ê hip-tio̍h Thó͘-chhiⁿ-khoân chòng-lē kéng-sek ê Cassini thài-khong-chûn to̍h beh chhōa lán lâi-khì ah.
Chit-tiuⁿ sī jī-khòng-khòng-gō͘ nî hip ê.
Thó͘-ūi saⁿ Tethys tī siòng-phìⁿ tiong-ng, thài-iông-kng ùi tò-pêng ē-kha lâi.
Tethys sī chi̍t-lia̍p ti̍t-kèng chi̍t-chheng kong-lí khoah ê ūi-chhiⁿ, i se̍h tiong-ng hit-lia̍p khì-thài kū-kiâⁿ-chhiⁿ ê kúi-tō pòaⁿ-kèng sī pí gō͘ pōe Thó͘-chhiⁿ pòaⁿ-kèng khah té tām-po̍h-á.
Thó͘-ūi saⁿ Tethys lî Thó͘-chhiⁿ chha-put-to ū saⁿ-cha̍p-bān kong-lí hn̄g, chia í-keng sī Thó͘-chhiⁿ-khoân khah kng pō͘-hūn ê gōa-kháu ah, m̄-koh i iáu tī khah-àm khah-lian ê E khoân lāi-té.
Chit lāi-té ū gō͘-lia̍p khah tōa-lia̍p ê ūi-chhiⁿ, Thó͘-ūi saⁿ Tethys tō-sī kî-tiong chi̍t-lia̍p.
I sī tī i̍t-kiú-pat-khòng nî-tāi khì hō͘ lâng hoat-hiān ê.
Ū nn̄g-lia̍p chiok sè-lia̍p ê ūi-chhiⁿ: Thó͘-ūi cha̍p-saⁿ Telesto kah Thó͘-ūi cha̍p-sì Calypso, khì hō͘ Thó͘-ūi saⁿ Tethys só kah ún-tak-tak, tòe Tethys ê kúi-tō leh kiâⁿ.
Thó͘-ūi cha̍p-saⁿ Telesto tòe tī Thó͘-ūi saⁿ Tethys ê thâu-chêng leh kiâⁿ, Thó͘-ūi cha̍p-sì Calypso tòe tī Thó͘-ūi saⁿ Tethys ê āu-piah leh kiâⁿ。
In to̍h chiâⁿ chò se̍h Thó͘-chhiⁿ ê saⁿ-têng-chàu.

## [KIP] Thóo-tshinn, Thóo-uī sann Tethys, Thóo-tshinn-khuân, kah Oo-iánn
Uì Thóo-uī sann Tethys tsit-ê kian-tàng ê uī-tshinn lâi kā khuànn, ē-tàng khuànn-to̍h Thóo-tshinn-hē-thóng lāi-té ê kî-huàn kíng-sik: Thóo-tshinn-khuân kah oo-iánn.
Lí tsuè-kīn kám bat khì kuè Thóo-uī sann Tethys?
Nā-sī bô, án-ne tsit-ê hip-tio̍h Thóo-tshinn-khuân tsòng-lē kíng-sik ê Cassini thài-khong-tsûn to̍h beh tshuā lán lâi-khì ah.
Tsit-tiunn sī jī-khòng-khòng-gōo nî hip ê.
Thóo-uī sann Tethys tī siòng-phìnn tiong-ng, thài-iông-kng uì tò-pîng ē-kha lâi.
Tethys sī tsi̍t-lia̍p ti̍t-kìng tsi̍t-tshing kong-lí khuah ê uī-tshinn, i se̍h tiong-ng hit-lia̍p khì-thài kū-kiânn-tshinn ê kuí-tō puànn-kìng sī pí gōo puē Thóo-tshinn puànn-kìng khah té tām-po̍h-á.
Thóo-uī sann Tethys lî Thóo-tshinn tsha-put-to ū sann-tsa̍p-bān kong-lí hn̄g, tsia í-king sī Thóo-tshinn-khuân khah kng pōo-hūn ê guā-kháu ah, m̄-koh i iáu tī khah-àm khah-lian ê E khuân lāi-té.
Tsit lāi-té ū gōo-lia̍p khah tuā-lia̍p ê uī-tshinn, Thóo-uī sann Tethys tō-sī kî-tiong tsi̍t-lia̍p.
I sī tī i̍t-kiú-pat-khòng nî-tāi khì hōo lâng huat-hiān ê.
Ū nn̄g-lia̍p tsiok sè-lia̍p ê uī-tshinn: Thóo-uī tsa̍p-sann Telesto kah Thóo-uī tsa̍p-sì Calypso, khì hōo Thóo-uī sann Tethys só kah ún-tak-tak, tuè Tethys ê kuí-tō leh kiânn.
Thóo-uī tsa̍p-sann Telesto tuè tī Thóo-uī sann Tethys ê thâu-tsîng leh kiânn, Thóo-uī tsa̍p-sì Calypso tuè tī Thóo-uī sann Tethys ê āu-piah leh kiânn。
In to̍h tsiânn tsò se̍h Thóo-tshinn ê sann-tîng-tsàu.

## [English] Saturn, Tethys, Rings, and Shadows
Seen from [ice moon Tethys][ice moon Tethys], rings and shadows would display fantastic views of the Saturnian system.
Haven't [dropped in on][dropped in on] Tethys lately?
Then [this gorgeous ringscape][this gorgeous ringscape] from the Cassini spacecraft will have to do for now.
Caught [in sunlight][in sunlight] just below and left of picture center in 2005, Tethys itself is about 1,000 kilometers in diameter and orbits not quite [five saturn-radii][five saturn-radii] from the center of the gas giant planet.
At that distance (around 300,000 kilometers) it is well outside Saturn's [main bright rings][main bright rings], but Tethys is still [one of][one of] five major moons that find themselves within the boundaries of the faint and tenuous outer [E ring][E ring].
Discovered in the 1980s, two very small moons [Telesto][Telesto] and [Calypso][Calypso] are locked in stable [along][along] Tethys' orbit.
Telesto precedes and Calypso [follows][follows] Tethys as the trio [circles Saturn][circles Saturn].

## 詞彙學習（漢羅/POJ/KIP/華語/English）
- 【土星環】Thó͘-chhiⁿ-khoân//土星環/Saturn's Ring
- 【氣態巨行星】khì-thài kū-kiâⁿ-chhiⁿ/khì-thài kū-kiânn-tshinn/氣態巨行星/gas giant planet
- 【三重奏】saⁿ-têng-chàu/sann-tîng-tsàu/三重奏/the trio
- 【直徑】ti̍t-kèng/ti̍t-kìng/直徑/diameter
- 【半徑】pòaⁿ-kèng/puànn-kìng/半徑/radius


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[ice moon Tethys]:https://solarsystem.nasa.gov/moons/saturn-moons/tethys/in-depth/
[dropped in on]:https://apod.nasa.gov/apod/ap050117.html
[this gorgeous ringscape]:https://photojournal.jpl.nasa.gov/catalog/PIA07545
[in sunlight]:https://apod.nasa.gov/apod/ap041202.html
[five saturn-radii]:https://nssdc.gsfc.nasa.gov/planetary/factsheet/saturnfact.html
[main bright rings]:https://en.wikipedia.org/wiki/Rings_of_Saturn
[one of]:https://apod.nasa.gov/apod/ap140406.html
[E ring]:https://apod.nasa.gov/apod/ap070327.html
[Telesto]:https://apod.nasa.gov/apod/ap060222.html
[Calypso]:https://solarsystem.nasa.gov/moons/saturn-moons/calypso/in-depth/
[along]:https://solarsystem.nasa.gov/resources/754/what-is-a-lagrange-point/
[follows]:https://ichef.bbci.co.uk/news/549/cpsprodpb/1261C/production/_100729257_photojan0574306am.jpg
[circles Saturn]:http://www.orbitsimulator.com/gravity/articles/tethys.html

---
title: 北 龍骨座星雲
date: 2022-01-31
publishdate: 2022-01-31T11:45:00+0800
tags: [北龍骨座星雲, 龍骨座星雲, NGC 3324, Wolf-Rayet 23, WR23, IC 2599, NGC 3293, 龍骨座 η 星, Gabriela Mistral 星雲, 超新星爆炸, Loden 153, 發射星雲, 開放星團, 恆星形成區, 獵戶座星雲]
hero: https://apod.nasa.gov/apod/fap/image/2201/CarinaNorth_Colombari_960_annotated.jpg
summary: 大龍骨座星雲 是奇怪 ê 恆星 kah 有代表性 ê 星雲 in 兜。
---

{{% apod %}}

- 原始文章：[Carina Nebula North](https://apod.nasa.gov/apod/ap220131.html)
- 影像提供 kah 版權：[Roberto Colombari](https://www.facebook.com/roberto.colombari)
- 台文翻譯：[An-Li Tsai][An-Li Tsai] ([NCU][NCU])

## [漢羅] 北 龍骨座星雲
[大龍骨座星雲][Great Carina Nebula] 是奇怪 ê 恆星 kah 有代表性 ê 星雲 in 兜。
伊是用伊 [徛起 ê 星座][home constellation] 號名 ê。
伊是一个足大 ê 恆星形成區，比 [大獵戶座星雲][Great Orion Nebula 2] 閣較大、閣較光，毋閣無啥人知影。
這是因為伊 tī 南半球，毋閣 [大部份 ê 人類 攏蹛 tī 北半球][much of humanity lives so far north]。
[這張相片][featured image] 展示足清楚 ê [龍骨座星雲][Carina Nebula 1] 上北爿 ê 影像。
上倒爿有踅 tī 活跳跳 ê [Wolf-Rayet 星][star Wolf-Rayet] WR23 外口 ê 半圓形雲絲，彼是 [咱看著 ê 龍骨座星雲][Visible nebulas] ê 一部份。
中央倒爿 ê 是 [Gabriela Mistral][Gabriela Mistral] [星雲][Nebula]，內底 ê 發光氣體是 IC 2599 [發射星雲][emission nebula]，中央是較細 ê 開放星團 [NGC 3324][NGC 3324]。
[相片中央][image center t] 面頂是較大 ê 星團 [NGC 3293][NGC 3293]，伊 ê 正爿是較暗 ê 發射星雲 Loden 153。
雖罔講 [上有名 ê][most famous occupant] 是 [龍骨座][Carina Nebula 2]，毋閣，伊無 tī 遮。
[影像][Off the image] 正爿下跤彼粒較光、爍咧爍咧、已經差不多矣，是 [龍骨座 η 星][Eta Carinae]。
伊以前是 [天頂上光 ê 恆星之一][one of the brightest stars]。
毋閣咱這馬認為講，閣過幾若百萬年了後，伊應該會變做 [超新星][supernova] 爆炸。

## [POJ] Pak Lêng-kut-chō Seng-hûn
Tōa Lêng-kut-chō seng-hûn sī kî-koài ê hêng-chhiⁿ kah ū tāi-piáu-sèng ê seng-hûn in tau.
I sī iōng i khiā-khí ê seng-chō hō-miâ ê.
I sī chi̍t-ê chiok tōa ê hêng-chhiⁿ-hêng-sêng-khu, pí Tōa La̍h-hō͘-chō seng-hûn koh-khah tōa, koh-khah kng, m̄-koh bô sáⁿ-lâng chai-iáⁿ.
Che sī in-ūi i tī Lâm-pòaⁿ-kiû, m̄-koh tōa-pō͘-hūn ê jîn-lūi lóng tòa tī Pak-pòaⁿ-kiû.
Chit-tiuⁿ siòng-phìⁿ tiān-sī chiok chheng-chhó͘ ê Lêng-kut-chō seng-hûn siōng pak-pêng ê iáⁿ-siōng.
Siōng tò-pêng ū se̍h tī oa̍h-thiàu-thiàu ê Wolf-Rayet chhiⁿ WR-jī-san gōa-kháu ê pòaⁿ-îⁿ-hêng hûn-si, he sī lán khòaⁿ-tio̍h ê Lêng-kut-chō seng-hûn ê chi̍t-pō͘-hūn.
Tiong-ng tò-pêng ê sī Gabriela Mistral seng-hûn, lāi-té ê hoat-kng khì-thé sī IC jī-ngó͘-kiú-kiú hoat-siā-seng-hûn, tiong-ng sī khah sè ê khai-hòng-seng-thoân NGC sam-sam-jī-sù.
Siòng-phìⁿ tiong-ng bīn-téng sī khah tōa ê seng-thoân NGC sam-jī-kiú-sam, i ê chiàⁿ-pêng sī khah àm ê hoat-siā-seng-hûn Loden it-ngó͘-sam.
Sui-bóng-kóng siōng ū-miâ ê sī Lêng-kut-chō, m̄-koh, i bô tī chia.
Iáⁿ-siōng chiàⁿ-pêng ē-kha hit-lia̍p khah kng, sih-leh-sih-leh, í-keng chha-put-to ah, sī Lêng-kut-chō Eta chhiⁿ.
I í-chêng sī thiⁿ-téng siōng kng ê hêng-chhiⁿ chi-it.
M̄-koh lán chit-má jīn-ûi kóng, koh kòe kúi-ā-pah-bān nî liáu-āu, i eng-kai ē piàn-chò chhiau-sin-seng po̍k-chà.


## [KIP] Pak Lîng-kut-tsō Sing-hûn
Tuā Lîng-kut-tsō sing-hûn sī kî-kuài ê hîng-tshinn kah ū tāi-piáu-sìng ê sing-hûn in tau.
I sī iōng i khiā-khí ê sing-tsō hō-miâ ê.
I sī tsi̍t-ê tsiok tuā ê hîng-tshinn-hîng-sîng-khu, pí Tuā La̍h-hōo-tsō sing-hûn koh-khah tuā, koh-khah kng, m̄-koh bô sánn-lâng tsai-iánn.
Tse sī in-uī i tī Lâm-puànn-kiû, m̄-koh tuā-pōo-hūn ê jîn-luī lóng tuà tī Pak-puànn-kiû.
Tsit-tiunn siòng-phìnn tiān-sī tsiok tshing-tshóo ê Lîng-kut-tsō sing-hûn siōng pak-pîng ê iánn-siōng.
Siōng tò-pîng ū se̍h tī ua̍h-thiàu-thiàu ê Wolf-Rayet tshinn WR-jī-san guā-kháu ê puànn-înn-hîng hûn-si, he sī lán khuànn-tio̍h ê Lîng-kut-tsō sing-hûn ê tsi̍t-pōo-hūn.
Tiong-ng tò-pîng ê sī Gabriela Mistral sing-hûn, lāi-té ê huat-kng khì-thé sī IC jī-ngóo-kiú-kiú huat-siā-sing-hûn, tiong-ng sī khah sè ê khai-hòng-sing-thuân NGC sam-sam-jī-sù.
Siòng-phìnn tiong-ng bīn-tíng sī khah tuā ê sing-thuân NGC sam-jī-kiú-sam, i ê tsiànn-pîng sī khah àm ê huat-siā-sing-hûn Loden it-ngóo-sam.
Sui-bóng-kóng siōng ū-miâ ê sī Lîng-kut-tsō, m̄-koh, i bô tī tsia.
Iánn-siōng tsiànn-pîng ē-kha hit-lia̍p khah kng, sih-leh-sih-leh, í-king tsha-put-to ah, sī Lîng-kut-tsō Eta tshinn.
I í-tsîng sī thinn-tíng siōng kng ê hîng-tshinn tsi-it.
M̄-koh lán tsit-má jīn-uî kóng, koh kuè kuí-ā-pah-bān nî liáu-āu, i ing-kai ē piàn-tsò tshiau-sin-sing po̍k-tsà.

## [English] Carina Nebula North
The [Great Carina Nebula][Great Carina Nebula 1] is home to strange stars and iconic nebulas.
Named for its [home constellation][home constellation], the huge star-forming region is larger and brighter than the [Great Orion Nebula][Great Orion Nebula 2] but less well known because it is so far south -- and because so [much of humanity lives so far north][much of humanity lives so far north].
The [featured image][featured image] shows in great detail the northern-most part of the [Carina Nebula][Carina Nebula 1].
[Visible nebulas][Visible nebulas] include the semi-circular filaments surrounding the active [star Wolf-Rayet][star Wolf-Rayet] 23 (WR23) on the far left.
Just left of center is the [Gabriela Mistral][Gabriela Mistral] [Nebula][Nebula] consisting of an [emission nebula][emission nebula] of glowing gas (IC 2599) surrounding the small open cluster of stars [NGC 3324][NGC 3324].
Above the [image center][image center e] is the larger star cluster [NGC 3293][NGC 3293], while to its right is the relatively faint emission nebula designated Loden 153.
The [most famous occupant][most famous occupant] of the [Carina Nebula][Carina Nebula 2], however, is not shown.
[Off the image][Off the image] to the lower right is the bright, erratic, and doomed star star known as [Eta Carinae][Eta Carinae] -- a star once [one of the brightest stars][one of the brightest stars] in the sky and now predicted to explode in a [supernova][supernova] sometime in the next few million years.

## 詞彙學習（台語漢字/POJ/KIP/華語漢字/English）
- 【龍骨座星雲】Lêng-kut-chō seng-hûn/Lîng-kut-tsō sing-hûn/船底座星雲/the Carina Nebula
- 【獵戶座星雲】La̍h-hō͘-chō seng-hûn/La̍h-hōo-tsō sing-hûn/獵戶座星雲/the Orion Nebula
- 【Wolf-Rayet 星】Wolf-Rayet chhiⁿ/Wolf-Rayet tshinn/沃爾夫–拉葉星/the Wolf-Rayet star
- 【龍骨座 η 星】Lêng-kut-chō Eta chhiⁿ/Lîng-kut-tsō Eta tshinn/船底座 η/the Eta Carinae
- 【Gabriela Mistral 星雲】Gabriela Mistral seng-hûn/Gabriela Mistral sing-hûn/加夫列拉．米斯特拉爾星雲/the Gabriela Mistral Nebula
- 【超新星爆炸】chhiau-sin-seng po̍k-chà/tshiau-sin-sing po̍k-tsà/超新星爆炸/supernova explosion
- 【開放星團】khai-hòng-seng-thoân/khai-hòng-sing-thuân/開放星團/open cluster
- 【發射星雲】hoat-siā seng-hûn/huat-siā sing-hûn/發射星雲/emission nebular
- 【恆星形成區】hêng-chhiⁿ-hêng-sêng-khu/hîng-tshinn-hîng-sîng-khu/恆星形成區/star-forming region

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Great Carina Nebula 1]:https://apod.nasa.gov/apod/ap190507.html
[home constellation]:https://en.wikipedia.org/wiki/Carina_(constellation)
[Great Orion Nebula 2]:https://apod.nasa.gov/apod/ap171129.html
[much of humanity lives so far north]:https://www.washingtonpost.com/blogs/wonkblog/files/2016/03/histpop.png
[featured image]:https://www.fast-aio.net/aroundetacarinae
[Carina Nebula 1]:https://apod.nasa.gov/apod/ap090524.html
[Visible nebulas]:https://astrodonimaging.com/gallery/bubble-around-wolf-rayet-23/
[star Wolf-Rayet]:https://en.wikipedia.org/wiki/Wolf%E2%80%93Rayet_star
[Gabriela Mistral]:https://en.wikipedia.org/wiki/Gabriela_Mistral
[Nebula]:https://telescope.live/gallery/168
[emission nebula]:https://en.wikipedia.org/wiki/Emission_nebula
[NGC 3324]:https://en.wikipedia.org/wiki/NGC_3324
[image center e]:https://apod.nasa.gov/apod/ap210208.html
[image center t]:https://apod.tw/daily/20210208/
[NGC 3293]:https://en.wikipedia.org/wiki/NGC_3293
[most famous occupant]:https://i.pinimg.com/474x/e9/1d/9c/e91d9c4bd7c0ae81975ac7d7b9695742.jpg
[Carina Nebula 2]:https://en.wikipedia.org/wiki/Carina_Nebula
[Off the image]:https://commons.wikimedia.org/wiki/File:Carina_Nebula_by_Harel_Boren_(151851961,_modified).jpg
[Eta Carinae]:https://en.wikipedia.org/wiki/Eta_Carinae
[one of the brightest stars]:https://ui.adsabs.harvard.edu/abs/2018AAS...23134811G/abstract
[supernova]:https://imagine.gsfc.nasa.gov/science/objects/supernovae1.html

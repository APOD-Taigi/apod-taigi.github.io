---
title: 變色杜定暗星雲
date: 2022-01-17
publishdate: 2022-01-17T11:45:00+0800
tags: [變色杜定暗星雲, 變色杜定座, 變色杜定座 β 星, IC 3104 星系, 恆星光, 恆星風, 超新星, 巨恆星]
hero: https://apod.nasa.gov/apod/fap/image/2201/DarkNebulaVc_TelLiveRuuth_960_annotated.jpg
summary: 有當時仔星際空間內底 ê 暗塗粉 特殊 ê 形態實在是足優雅 ê。比論講上南爿 ê 變色杜定座就是按呢。

---

{{% apod %}}

- 原始文章：[Chamaeleon Dark Nebulas](https://apod.nasa.gov/apod/ap220117.html)
- 影像提供 kah 版權：[Jarmo Ruuth](https://www.flickr.com/photos/29679880@N05/), [Telescope Live](https://telescope.live/about), [Heaven's Mirror Observatory](https://help.telescope.live/hc/en-us/articles/360002914138-Heaven-s-Mirror-Observatory-Australia-AUS-)
- 台文翻譯：[An-Li Tsai][An-Li Tsai] ([NCU][NCU])

## [漢羅] 變色杜定暗星雲
有當時仔星際空間內底 ê 暗塗粉 特殊 ê 形態實在是足優雅 ê。
比論講上南爿 ê [變色杜定座][constellation of Chamaeleon] 就是按呢。
咱知影講暗塗粉會 kā 後壁 ê 恆星 抑是 星雲 ê 可見光閘著，所以 in 平常時是 [傷暗看無][too faint to see]。
毋閣 [這張 4 點鐘久 ê 感光][this four-hour exposure] 內底，大部份看著 ê 是 [塗粉][the dust] 家己 ê 光，咖啡色色調是伊較強 ê 紅光 kah 近[紅外線][infrared] ê 部份。
Tī 中央正爿有一粒較藍較光 ê 恆星，是 [變色杜定座 β 星][Beta Chamaeleontis]。
伊本底就是一粒發藍白光 ê 恆星，伊邊仔 ê 塗粉 to̍h 拄仔好反射伊 ê 藍光。
[相片內底 ê 恆星][pictured stars] kah 塗粉 攏是 tī 咱銀河系內底。
毋閣有一个較明顯 ê 例外：[Tī 變色杜定座 β 星下底][below Beta Chamaeleontis] ê 白色光點 是 tī 遠方 ê IC 3104 星系。
[星際塗粉][Interstellar dust] 大部份是 tī [巨恆星][giant stars] 較冷 ê 大氣層內底產生，才去予恆星光、[恆星風][stellar winds]、抑是 [恆星爆炸][stellar explosions]（比論講 [超新星][supernovas]）kā 捒出去 ê。

## [POJ] Piàn-sek-tō͘-tēng Àm-seng-hûn
Ū-tang-sî-á seng-chè-khong-kan lāi-té ê àm-thô͘-hún te̍k-sû ê hêng-thài si̍t-chāi sī chiok iu-ngá ê.
Pí-lūn-kóng siōng lâm-pêng ê Piàn-sek-tō͘-tēng-chō tō-sī án-ne.
Lán chai-iáⁿ kóng àm-thô͘-hún ē kā āu-piah ê hêng-chhiⁿ iah-sī seng-hûn ê khó-kiàn-kng cha̍h-tiâu, só͘-í in pêng-siông-sî sī siūⁿ-àm khòaⁿ-bô.
M̄-koh chit-tiuⁿ sì tiám-cheng kú ê kám-kng lāi-té, tōa-pō͘-hūn khòaⁿ-tio̍h ê sī tô͘-hûn ka-tī ê kng, ka-pi-sek sek-tiāu sī i khah kiông ê âng-kng kah kīn-âng-gōa-sòaⁿ ê pō͘-hūn.
Tī tiong-ng chiàⁿ-pêng ū chi̍t-lia̍p khah nâ khah kng ê hêng-chhiⁿ, sī Piàn-sek-tō͘-tēng-chō Beta chhiⁿ.
I pún-tē tō-sī chi̍t-lia̍p hoat nâ-peh-kng ê hêng-chhiⁿ, i piⁿ-á ê thô͘-hún to̍h tú-á-hó hoán-siā i ê nâ-kng.
Siòng-phìⁿ lāi-té ê hêng-chhiⁿ kah thô͘-hún lóng-sī tī lán gîn-hô-hē lāi-té.
M̄-koh ū chi̍t-ê khah bêng-hián ê lē-gōa: Tī Piàn-sek-tō͘-tēng-chō Beta chhiⁿ ē-té ê pe̍h-sek kng-tiám sī tī oán-hong ê IC sam-it-khòng-sù seng-hē.
Seng-chè-thô͘-hún tāi-pō͘-hūn sī tī Kū-hêng-chhiⁿ khah léng ê tōa-khì-chân lāi-té sán-seng, chiah khì hō͘ hêng-chhiⁿ-kng, hêng-chhiⁿ-hong, iah-sī hêng-chhiⁿ po̍k-chà (pí-lūn-kóng chhiau-sin-seng) kā sak--chhut-khì ê.

## [KIP] Piàn-sik-tōo-tīng Àm-sing-hûn
Ū-tang-sî-á sing-tsè-khong-kan lāi-té ê àm-thôo-hún ti̍k-sû ê hîng-thài si̍t-tsāi sī tsiok iu-ngá ê.
Pí-lūn-kóng siōng lâm-pîng ê Piàn-sik-tōo-tīng-tsō tō-sī án-ne.
Lán tsai-iánn kóng àm-thôo-hún ē kā āu-piah ê hîng-tshinn iah-sī sing-hûn ê khó-kiàn-kng tsa̍h-tiâu, sóo-í in pîng-siông-sî sī siūnn-àm khuànn-bô.
M̄-koh tsit-tiunn sì tiám-tsing kú ê kám-kng lāi-té, tuā-pōo-hūn khuànn-tio̍h ê sī tôo-hûn ka-tī ê kng, ka-pi-sik sik-tiāu sī i khah kiông ê âng-kng kah kīn-âng-guā-suànn ê pōo-hūn.
Tī tiong-ng tsiànn-pîng ū tsi̍t-lia̍p khah nâ khah kng ê hîng-tshinn, sī Piàn-sik-tōo-tīng-tsō Beta tshinn.
I pún-tē tō-sī tsi̍t-lia̍p huat nâ-peh-kng ê hîng-tshinn, i pinn-á ê thôo-hún to̍h tú-á-hó huán-siā i ê nâ-kng.
Siòng-phìnn lāi-té ê hîng-tshinn kah thôo-hún lóng-sī tī lán gîn-hô-hē lāi-té.
M̄-koh ū tsi̍t-ê khah bîng-hián ê lē-guā: Tī Piàn-sik-tōo-tīng-tsō Beta tshinn ē-té ê pe̍h-sik kng-tiám sī tī uán-hong ê IC sam-it-khòng-sù sing-hē.
Sing-tsè-thôo-hún tāi-pōo-hūn sī tī Kū-hîng-tshinn khah líng ê tuā-khì-tsân lāi-té sán-sing, tsiah khì hōo hîng-tshinn-kng, hîng-tshinn-hong, iah-sī hîng-tshinn po̍k-tsà (pí-lūn-kóng tshiau-sin-sing) kā sak--tshut-khì ê.

## [English] Chamaeleon Dark Nebulas
Sometimes the dark dust of interstellar space has an angular elegance.
Such is the case toward the far-south [constellation of Chamaeleon][constellation of Chamaeleon].
Normally [too faint to see][too faint to see], dark dust is best known for blocking visible light from stars and galaxies behind it.
In [this four-hour exposure][this four-hour exposure], however, [the dust][the dust] is seen mostly in light of its own, with its strong red and near-[infrared][infrared] colors giving creating a brown hue.
Contrastingly blue, the bright star [Beta Chamaeleontis][Beta Chamaeleontis] is visible just to the right of center, with the dust that surrounds it preferentially reflecting blue light from its primarily blue-white color.
All of the [pictured stars][pictured stars] and dust occur in our own Milky Way Galaxy with -- but one [notable exception][notable exception]: the white spot just [below Beta Chamaeleontis][below Beta Chamaeleontis] is the galaxy IC 3104 which lies far in the distance.
[Interstellar dust][Interstellar dust] is mostly created in the cool atmospheres of [giant stars][giant stars] and dispersed into space by stellar light, [stellar winds][stellar winds], and [stellar explosions][stellar explosions] such as [supernovas][supernovas].

## 詞彙學習（台語漢字/POJ/KIP/華語漢字/English）
- 【變色杜定暗星雲】Piàn-sek-tō͘-tēng Àm-seng-hûn/Piàn-sik-tōo-tīng Àm-sing-hûn/蝘蜓暗星雲/Chamaeleon Dark Nebulas
- 【變色杜定座 β 星】Piàn-sek-tō͘-tēng-chō Beta chhiⁿ/Piàn-sik-tōo-tīng-tsō Beta tshinn/蝘蜓座 β/Beta Chamaeleontis
- 【巨恆星】kū-hêng-chhiⁿ/kū-hîng-tshinn/巨星/giant star
- 【恆星風】hêng-chhiⁿ-hong/hîng-tshinn-hong/恆星風/stellar wind
- 【超新星】chhiau-sin-seng/tshiau-sin-sing/超新星/supernovas



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[constellation of Chamaeleon]:https://en.wikipedia.org/wiki/Chamaeleon
[too faint to see]:https://apod.nasa.gov/apod/ap180628.html
[this four-hour exposure]:https://www.flickr.com/photos/29679880@N05/51806716079/
[the dust]:https://www.flickr.com/photos/hiroc/47807534932
[infrared]:https://science.nasa.gov/ems/07_infraredwaves
[Beta Chamaeleontis]:https://en.wikipedia.org/wiki/Beta_Chamaeleontis
[pictured stars]:http://asterisk.apod.com/viewtopic.php?f=29&t=42126&start=25#p319709
[notable exception]:https://static.onecms.io/wp-content/uploads/sites/20/2021/09/28/startled-cat-5.jpg
[below Beta Chamaeleontis]:http://www.werbeagentur.org/oldwexi/gallery.html
[Interstellar dust]:https://astronomy.swin.edu.au/cosmos/d/Dust+Grain
[giant stars]:https://en.wikipedia.org/wiki/Red_giant
[stellar winds]:https://apod.nasa.gov/apod/ap000318.html
[stellar explosions]:https://en.wikipedia.org/wiki/List_of_stellar_explosion_types
[supernovas]:https://www.science.org/content/article/interstellar-dust-may-come-supernovae-after-all

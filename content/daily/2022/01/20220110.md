---
title: Leonard 彗星 ê 尾溜 搖咧搖咧
date: 2022-01-10
publishdate: 2022-01-10T11:45:00+0800
tags: [縮時攝影, Leonard 彗星, 彗尾, 離子尾溜, 離子流, 彗星, C/2021 A1, 彗星 C/2021 A1, 水星, 金星, STEREO, STEREO-A, STEREO-B, 日地關聯天文台]
hero: https://www.youtube.com/watch?v=RtDSxi-D4KA
summary: Leonard 彗星 ê 尾溜是按怎會搖來搖去？這張縮時攝影影片看會著 彗星 C/2021 A1 (Leonard 彗星) ê 離子尾溜 tī 頂個月初 10 工內 ê 變化。
categories: [podcast]
vocals: [阿錕]
---

{{% apod %}}

- 原始文章：[Comet Leonard's Tail Wag](https://apod.nasa.gov/apod/ap220110.html)
- 影像來源：[NASA](https://www.nasa.gov/), [NRL](https://www.nrl.navy.mil/), [STEREO](https://stereo.gsfc.nasa.gov/)-A; 資料處理：[B. Gallagher](https://apod.nasa.gov/apod/fap/ap220110.html)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckz1hpttv0xux08211zd2bzjf" >}}

## [漢羅] Leonard 彗星 ê 尾溜 搖咧搖咧
Leonard 彗星 ê 尾溜是按怎會搖咧搖咧？
這支 [縮時攝影影片][featured time-lapse video] 是 [彗星 C/2021 A1 (Leonard 彗星)][Comet C/2021 A1 (Leonard)] ê 離子尾溜 tī 頂個月初 10 工內 ê 變化。
NASA ê [日地關聯天文台][Solar Terrestrial Relations Observatory] (STEREO) [太空船][spacecraft] 是一組兩台 ê 天文台太空船：STEREO-A kah STEREO-B。
行 tī 地球頭前彼台叫做 STEREO-A，伊會走較緊。
行 tī 地球後壁彼台叫做 STEREO-B，伊會走較慢。
兩台離地球 ê 距離差不多是仝款 ê，in [做伙踅太陽咧行][co-orbits the Sun]。
這支影片是 STEREO-A 翕 ê。
影像 ê 視野是 29 度闊，逐格影像攏有 kā 紲落來彼張扣掉。
按呢產生 ê 新影像，才看會著有變化 ê 部份。
影片看會著足清楚 ê Leonard 彗星 ê [離子][ion] 尾溜。
伊伸甲有夠長 ê，去予 [太陽風][solar wind] [歕甲][blown around] [搖咧搖咧][wagging]。
太陽風就是 ùi [太陽][Sun] 噴出來 ê、速度足緊 ê 離子流。
影片翕煞了後，[Leonard 彗星][Comet Leonard] 繼續行 tùi 太陽去。
到伊 [倚太陽上近][closest approach] ê 時陣，差不多是 tī 水星 kah 金星軌道之間。
落尾伊活落來矣！規粒好好！無 [弄家散宅][breaking apart]！
毋閣這馬伊欲離開 [太陽系][Solar System] 矣！煞變甲愈來愈暗！

## [POJ] Leonard hui-chhiⁿ ê bé-liu iô--leh iô--leh
Leonard hui-chhiⁿ ê bóe-liu sī án-ná ē iô--leh iô--leh?
Chit-ki sok-sî-liap-iáⁿ iáⁿ-phìⁿ sī hui-chhiⁿ C/jī-khòng-jī-it A-one (Leonard hui-chhiⁿ) ê lî-chú bóe-liu tī téng-kò-goe̍h-chhoe cha̍p kang lāi ê piàn-hòa.
NASA ê Ji̍t-Tē Koan-liân Thian-bûn-tâi (STEREO) Thài-khong-chûn sī chi̍t-cho͘ nn̄g-tâi ê thian-bûn-tâi thài-khong-chûn: STEREO-A kah STEREO-B.
Kiâⁿ tī Tē-kiû thâu-chêng hit-tâi kiò-chò STEREO-A, i ē cháu khah-kín.
Kiâⁿ tī Tē-kiû āu-piah hit-tâi kiò-chò STEREO-B, i ē cháu khah-bān.
Nn̄g-tâi lî Tē-kiû ê kū-lî chha-put-to sī kāng-khoán ê, in chò-hóe se̍h Thài-iông leh kiâⁿ.
Chit-ki iáⁿ-phìⁿ sī STEREO-A hip ê.
Iáⁿ-siōng ê sī-iá sī jī-cha̍p-káu tō͘ khoah, ta̍k-keh iáⁿ-siōng lóng-ū kā sòa-lo̍h-lâi hit-tiuⁿ khàu-tiāu.
Án-ne sán-seng ê sin iáⁿ-siōng, chiah khòaⁿ-ē-tio̍h ū piàn-hòa ê pō͘-hūn.
Iáⁿ-phìⁿ khòaⁿ-ē-tio̍h chiok chheng-chhó͘ ê Leonard hui-chhiⁿ ê lî-chú bóe-liu.
I chhun-kah ū-kàu tn̂g ê, khì hō͘ Thài-iông-hong pûn-kah iô--leh iô--leh.
Thài-iông-hong tō-sī ùi Thài-iông phùn--chhut-lâi ê, sok-tō͘ chiok-kín ê lî-chú-liû.
Iáⁿ-phìⁿ hip soah liáu-āu, Leonard hui-chhiⁿ kè-sio̍k kiâⁿ tùi Thài-iông khì.
Káu i óa Thài-iông siōng-kīn ê sî-chūn, chha-put-to sī tī Chúi-chhiⁿ kah Kim-chhiⁿ kúi-tō chi-kan.
Lo̍h-bóe i oa̍h--lo̍h-lâi ah! Kui-lia̍p hó-hó! Bô lōng-ke-sòaⁿ-the̍h!
M̄-koh chit-má i beh lī-khui Thài-iông-hē ah! Soah piàn-kah lú-lâi lú-àm!

## [KIP] Leonard hui-tshinn ê bé-liu iô--leh iô--leh
Leonard hui-tshinn ê bué-liu sī án-ná ē iô--leh iô--leh?
Tsit-ki sok-sî-liap-iánn iánn-phìnn sī hui-tshinn C/jī-khòng-jī-it A-one (Leonard hui-tshinn) ê lî-tsú bué-liu tī tíng-kò-gue̍h-tshue tsa̍p kang lāi ê piàn-huà.
NASA ê Ji̍t-Tē Kuan-liân Thian-bûn-tâi (STEREO) Thài-khong-tsûn sī tsi̍t-tsoo nn̄g-tâi ê thian-bûn-tâi thài-khong-tsûn: STEREO-A kah STEREO-B.
Kiânn tī Tē-kiû thâu-tsîng hit-tâi kiò-tsò STEREO-A, i ē tsáu khah-kín.
Kiânn tī Tē-kiû āu-piah hit-tâi kiò-tsò STEREO-B, i ē tsáu khah-bān.
Nn̄g-tâi lî Tē-kiû ê kū-lî tsha-put-to sī kāng-khuán ê, in tsò-hué se̍h Thài-iông leh kiânn.
Tsit-ki iánn-phìnn sī STEREO-A hip ê.
Iánn-siōng ê sī-iá sī jī-tsa̍p-káu tōo khuah, ta̍k-keh iánn-siōng lóng-ū kā suà-lo̍h-lâi hit-tiunn khàu-tiāu.
Án-ne sán-sing ê sin iánn-siōng, tsiah khuànn-ē-tio̍h ū piàn-huà ê pōo-hūn.
Iánn-phìnn khuànn-ē-tio̍h tsiok tshing-tshóo ê Leonard hui-tshinn ê lî-tsú bué-liu.
I tshun-kah ū-kàu tn̂g ê, khì hōo Thài-iông-hong pûn-kah iô--leh iô--leh.
Thài-iông-hong tō-sī uì Thài-iông phùn--tshut-lâi ê, sok-tōo tsiok-kín ê lî-tsú-liû.
Iánn-phìnn hip suah liáu-āu, Leonard hui-tshinn kè-sio̍k kiânn tuì Thài-iông khì.
Káu i uá Thài-iông siōng-kīn ê sî-tsūn, tsha-put-to sī tī Tsuí-tshinn kah Kim-tshinn kuí-tō tsi-kan.
Lo̍h-bué i ua̍h--lo̍h-lâi ah! Kui-lia̍p hó-hó! Bô lōng-ke-suànn-the̍h!
M̄-koh tsit-má i beh lī-khui Thài-iông-hē ah! Suah piàn-kah lú-lâi lú-àm!

## [English] Comet Leonard's Tail Wag

Why does Comet Leonard's tail wag?
The [featured time-lapse video][featured time-lapse video] shows the ion tail of [Comet C/2021 A1 (Leonard)][Comet C/2021 A1 (Leonard)] as it changed over ten days early last month.
The video was taken by NASA's [Solar Terrestrial Relations Observatory][Solar Terrestrial Relations Observatory]-Ahead (STEREO-A) [spacecraft][spacecraft] that [co-orbits the Sun][co-orbits the Sun] at roughly the same distance as the Earth.
Each image in this 29-degree field was subtracted from following image to create frames that highlight differences.
The video clearly shows Comet Leonard's long ion tail extending, [wagging][wagging], and otherwise being [blown around][blown around] by the [solar wind][solar wind] -- a stream of fast-moving [ion][ion]s that stream out from the [Sun][Sun].
Since the video was taken, [Comet Leonard][Comet Leonard] continued plunging toward the Sun, reached its [closest approach][closest approach] to the Sun between the orbits of Mercury and Venus, survived this closest approach without [breaking apart][breaking apart], and is now fading as heads out of our [Solar System][Solar System].

## 詞彙學習（漢羅/POJ/KIP/華文/English）
- 【縮時攝影】sok-sî-liap-iáⁿ/sok-sî-liap-iánn/縮時攝影/time-lapse
- 【日地關聯天文台】Ji̍t-Tē Koan-liân Thian-bûn-tâi/Ji̍t-Tē Kuan-liân Thian-bûn-tâi/日地關聯天文台/Solar Terrestrial Relations Observatory (STEREO)
- 【太陽風】Thài-iông-hong/Thài-iông-hong/太陽風/solar wind
- 【離子流】lî-chú-liû/lî-tsú-liû/離子流/ion stream
- 【離子尾溜】lî-chú bóe-liu/lî-tsú bué-liu/離子尾/ion tail


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[featured time-lapse video]:https://stereo.gsfc.nasa.gov/news/cometleonard.shtml
[Comet C/2021 A1 (Leonard)]:https://en.wikipedia.org/wiki/C/2021_A1_(Leonard)
[Solar Terrestrial Relations Observatory]:https://stereo.gsfc.nasa.gov/spacecraft.shtml
[spacecraft]:https://en.wikipedia.org/wiki/STEREO
[co-orbits the Sun]:https://stereo-ssc.nascom.nasa.gov/cgi-bin/make_where_gif
[wagging]:https://apod.nasa.gov/apod/ap131123.html
[blown around]:https://apod.nasa.gov/apod/ap071003.html
[solar wind]:https://solarsystem.nasa.gov/resources/2288/the-solar-wind-across-our-solar-system/
[ion]:https://en.wikipedia.org/wiki/Ion
[Sun]:https://apod.nasa.gov/apod/ap180916.html
[Comet Leonard]:https://www.facebook.com/media/set/?set=a.4214632848640902&type=3
[closest approach]:https://en.wikipedia.org/wiki/C/2021_A1_(Leonard)#/media/File:Animation_of_C%EF%BC%8F2021_A1's_orbit_around_Sun_-_2021_close_approach.gif
[breaking apart]:https://apod.nasa.gov/apod/ap060504.html
[Solar System]:https://solarsystem.nasa.gov/solar-system/our-solar-system/in-depth/

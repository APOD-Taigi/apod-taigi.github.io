---
title:  Green Bank 天文台頭頂 ê 獵戶座
date: 2022-02-23
publishdate: 2022-02-23T11:45:00+0800
tags: [Green Bank 天文台, Green Bank 望遠鏡, 獵戶座, GBT, 單接收盤, 電波望遠鏡, 獵戶座分子雲複合體, 磁場]
hero: https://apod.nasa.gov/apod/fap/image/2202/GreenBankOrion_Green_960_annotated.jpg
summary: 相片倒爿下跤 ê 是 Robert C. Byrd Green Bank 望遠鏡 (GBT)，是世界上大 ê 全指向 單接收盤 電波望遠鏡。

categories: [podcast]
vocals: [阿錕]
---

{{% apod %}}

- 原始文章：[Orion over Green Bank](https://apod.nasa.gov/apod/ap220223.html)
- 影像來源 kah 版權：[David Green](mailto:dgprecisionarts@gmail.com)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl16n6fqb035e0hvx0x3abspa" >}}

## [漢羅] Green Bank 天文台頭頂 ê 獵戶座
遮爾大台 ê Green Bank 望遠鏡下暗會 tī 天頂發現啥物？
相片倒爿下跤 ê 是 [Robert C. Byrd Green Bank 望遠鏡][Robert C. Byrd Green Bank Telescope] (GBT)，是世界 上大 ê 全指向 單接收盤 [電波望遠鏡][radio telescope]。
[GBT][GBT 1] ê 中央接收盤是比跤球場閣較大。
伊 tī [美國][USA] ê [西 Virginia 州][West Virginia] ê 一个山頂，遐是一个 [電波禁止區][radio quiet zone]，袂當用電話 kah WiFi，連電磁爐嘛袂當用。
[GBT 毋若][GBT explores] tī 暗時探索咱 ê 宇宙，日時嘛 leh 看。
因為 ùi [電波波段][radio waves] 來看，日時嘛是烏-mih-mà。
這張相片是 tī 一月底翕 ê。
這个構圖已經計畫幾若個月矣，是欲予 [獵戶座][Orion 1] 出現 tī [畫面][location] ê 正手爿。
這張相片是 kā 前景 kah 背景分開翕了 了後，才閣 kā 疊做一張 ê。
前景是 tī [GBT][GBT 2] 頭前幾若公里遠 ê 所在翕 ê，背景是前一暝用長時間感光翕 ê。
背景 ê 深空影像 [獵戶座][Orion 2] kah GBT 實在是 [足合 ê][fitting]。
這是因為 tī [足濟 kah 獵戶座有關 ê 研究內底][many discoveries]，GBT 上有名 ê 就是 kā [獵戶座分子雲複合體][Orion Molecular Cloud Complex] [無四常 ê 磁場][unusual magnetic field] 畫出來。


## [POJ] Green Bank Thian-bûn-tâi thâu-téng ê La̍h-hō͘-chō
Chiah-nī tōa tâi ê Green Bank bōng-oán-kiàⁿ e-àm ē tī thiⁿ-téng hoat-hiān siáⁿ-mih?
Siòng-phìⁿ tò-pêng ē-kha ê sī Robert C. Byrd Green Bank Bōng-oán-kiàⁿ (GBT), sī sè-kài siōng-tōa ê choân-chí-hiòng tan chiap-siu-pôaⁿ tiān-pho bōng-oán-kiàⁿ.
GBT ê tiong-ng chiap-siu-pôaⁿ sī pí kha-kiû-thiûⁿ koh-khah tōa.
I tī Bí-kok ê Sai Virginia chiu ê chi̍t-ê soaⁿ-téng, hiah sī chi̍t-ê tiān-pho kìm-chí-khu, bē-tàng iōng tiān-ōe kah WiFi, liân tiān-chû-lô͘ mā bē-tàng iōng.
GBT m̄-nā tī àm-sî thàm-soh lán ê ú-tiū, ji̍t-sî mā leh khòaⁿ.
In-ūi ùi tiān-pho pho-tōaⁿ lâi khòaⁿ, ji̍t-sî mā-sī o͘-mih-mà.
Chit-tiuⁿ siòng-phìⁿ sī tī it-goe̍h té hip ê.
Chit-ê kó͘-tô͘ í-keng kè-ōe kúi-ā kò-goe̍h ah, sī beh hō͘ La̍h-hō͘-chō chhut-hiān tī ōe-bīn ê chiàⁿ-chhiú-pêng.
Chit-tiuⁿ siòng-phìⁿ sī kā chiân-kéng kah pōe-kéng hun-khui hip-liáu liáu-āu, chiah koh kā tha̍h chò chi̍t-tiuⁿ ê.
Chiân-kéng sī tī GBT thâu-chêng kúi-ā kong-lí hn̄g ê só͘-chāi hip ê, pōe-kéng sī chêng chi̍t-mî iōng tn̂g-sî-kan kám-kng hip ê.
Pōe-kéng ê chhim-khong iáⁿ-siōng La̍h-hō͘-chō kah GBT si̍t-chāi sī chiok hah ê.
Che sī in-ūi tī chiok-chōe kah La̍h-hō͘-chō ū-koan ê gián-kiù lāi-té, GBT siōng ū-miâ ê tō-sī kā La̍h-hō͘-chō hūn-chú-hûn ho̍k-ha̍p-thé bô sù-siông ê chû-tiûⁿ ōe--chhut-lâi.


## [KIP] Green Bank Thian-bûn-tâi thâu-tíng ê La̍h-hōo-tsō
Tsiah-nī tuā tâi ê Green Bank bōng-uán-kiànn e-àm ē tī thinn-tíng huat-hiān siánn-mih?
Siòng-phìnn tò-pîng ē-kha ê sī Robert C. Byrd Green Bank Bōng-uán-kiànn (GBT), sī sè-kài siōng-tuā ê tsuân-tsí-hiòng tan tsiap-siu-puânn tiān-pho bōng-uán-kiànn.
GBT ê tiong-ng tsiap-siu-puânn sī pí kha-kiû-thiûnn koh-khah tuā.
I tī Bí-kok ê Sai Virginia tsiu ê tsi̍t-ê suann-tíng, hiah sī tsi̍t-ê tiān-pho kìm-tsí-khu, bē-tàng iōng tiān-uē kah WiFi, liân tiān-tsû-lôo mā bē-tàng iōng.
GBT m̄-nā tī àm-sî thàm-soh lán ê ú-tiū, ji̍t-sî mā leh khuànn.
In-uī uì tiān-pho pho-tuānn lâi khuànn, ji̍t-sî mā-sī oo-mih-mà.
Tsit-tiunn siòng-phìnn sī tī it-gue̍h té hip ê.
Tsit-ê kóo-tôo í-king kè-uē kuí-ā kò-gue̍h ah, sī beh hōo La̍h-hōo-tsō tshut-hiān tī uē-bīn ê tsiànn-tshiú-pîng.
Tsit-tiunn siòng-phìnn sī kā tsiân-kíng kah puē-kíng hun-khui hip-liáu liáu-āu, tsiah koh kā tha̍h tsò tsi̍t-tiunn ê.
Tsiân-kíng sī tī GBT thâu-tsîng kuí-ā kong-lí hn̄g ê sóo-tsāi hip ê, puē-kíng sī tsîng tsi̍t-mî iōng tn̂g-sî-kan kám-kng hip ê.
Puē-kíng ê tshim-khong iánn-siōng La̍h-hōo-tsō kah GBT si̍t-tsāi sī tsiok hah ê.
Tse sī in-uī tī tsiok-tsuē kah La̍h-hōo-tsō ū-kuan ê gián-kiù lāi-té, GBT siōng ū-miâ ê tō-sī kā La̍h-hōo-tsō hūn-tsú-hûn ho̍k-ha̍p-thé bô sù-siông ê tsû-tiûnn uē--tshut-lâi.

## [English] Orion over Green Bank
What will the huge Green Bank Telescope discover tonight?
Pictured, the [Robert C. Byrd Green Bank Telescope][Robert C. Byrd Green Bank Telescope] (GBT) on the lower right is the largest fully-pointable single-dish [radio telescope][radio telescope] in the world.
With a central dish larger than a football field, the [GBT][GBT 1] is nestled in the hills of [West Virginia][West Virginia], [USA][USA] in a [radio quiet zone][radio quiet zone] where the use of cell phones, WiFi emitters, and even microwave ovens are limited.
The [GBT explores][GBT explores] our universe not only during the night -- but during the day, too, since the daytime sky is typically dark in [radio waves][radio waves].
Taken in late January, the featured image was planned for months to get the setting [location][location] of [Orion][Orion 1] just right.
The image is a composite of a foreground shot taken over a kilometer away from the [GBT][GBT 2], and a background shot built up of long exposures during the previous night.
The deep background image of [Orion][Orion 2] is [fitting][fitting] because the GBT is famous for, among [many discoveries][many discoveries], mapping the [unusual magnetic field][unusual magnetic field] in the [Orion Molecular Cloud Complex][Orion Molecular Cloud Complex].

## 詞彙學習（台語漢字/POJ/KIP/華語漢字/English）
- 【單接收盤】tan chiap-siu-pôaⁿ/tan tsiap-siu-puânn/單碟/single-dish
- 【電波望遠鏡】tiān-pho bōng-oán-kiàⁿ/tiān-pho bōng-uán-kiànn/電波望遠鏡/radio telescope
- 【獵戶座】La̍h-hō͘-chō/La̍h-hōo-tsō/獵戶座/Orion
- 【分子雲複合體】hūn-chú-hûn ho̍k-ha̍p-thé/hūn-tsú-hûn ho̍k-ha̍p-thé/分子雲複合體/Molecular Cloud Complex
- 【磁場】chû-tiûⁿ/tsû-tiûnn/磁場/magnetic field


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Robert C. Byrd Green Bank Telescope]:https://greenbankobservatory.org/surprising-facts-about-the-green-bank-observatory/
[radio telescope]:https://en.wikipedia.org/wiki/Radio_telescope
[GBT 1]:https://en.wikipedia.org/wiki/Green_Bank_Telescope
[West Virginia]:https://en.wikipedia.org/wiki/West_Virginia
[USA]:https://en.wikipedia.org/wiki/United_States
[radio quiet zone]:https://en.wikipedia.org/wiki/United_States_National_Radio_Quiet_Zone
[GBT explores]:https://youtu.be/NGGVy_M0zBY
[radio waves]:https://science.nasa.gov/ems/05_radiowaves
[location]:https://goo.gl/maps/3nhYikjxpAwjVkpT8
[Orion 1]:https://apod.nasa.gov/apod/ap200329.html
[GBT 2]:https://youtu.be/7HVVNujXK2Q
[Orion 2]:https://apod.nasa.gov/cgi-bin/apod/apod_search?tquery=orion
[fitting]:https://cutecatsinhats-x7v0etsjgzjvirs3.netdna-ssl.com/wp-content/uploads/2019/10/Amyove-Funny-Cat-Dog-Costume-Uniform-Suit-Clothes-Puppy-Dressing-Up-Suit-Party-Cosplay-Clothes-0-1024x1024.jpg
[many discoveries]:https://greenbankobservatory.org/about/history/
[unusual magnetic field]:https://www.berkeley.edu/news/media/releases/2006/01/12_helical.shtml
[Orion Molecular Cloud Complex]:https://en.wikipedia.org/wiki/Orion_Molecular_Cloud_Complex

---
title: 棍螺仔星系 NGC 6217
date: 2022-02-21
publishdate: 2022-02-21T11:45:00+0800
tags: [棍螺仔星系, NGC 6217, 哈伯太空望遠鏡, 先進巡天 Kha-mé-lah, 活跳星系核, 發射星雲, 星團, 塗粉帶, 小熊座]
hero: https://apod.nasa.gov/apod/fap/image/2202/Ngc6217_Hubble_960.jpg
summary: 足濟捲螺仔星系 ê 中央攏有棍仔形結構。咱 ê 銀河系嘛去予人認為講，伊有一个大細拄仔好 ê 中央棍仔。
categories: [podcast]
vocals: [阿錕]
---

{{% apod %}}

- 原始文章：[Barred Spiral Galaxy NGC 6217](https://apod.nasa.gov/apod/ap220221.html)
- 影像來源：[NASA](https://www.nasa.gov/), [ESA](https://esahubble.org/), and the [Hubble SM4 ERO Team](https://www.nasa.gov/mission_pages/hubble/multimedia/ero/index.html)
- APOD ê 各國語言：[Arabic](https://apod.me/), [Bulgarian](https://mediabricks.bg/apod-bulgaria), [Catalan](http://www.apod.cat/), [Chinese](http://www.bjp.org.cn/mryt/) (Beijing), [Chinese](http://sprite.phys.ncku.edu.tw/astrolab/mirrors/apod/apod.html) (Taiwan), [Croatian](http://www.apod.rs/Croatia.html), [Czech](http://www.astro.cz/apod/), [Dutch](http://www.apod.nl/), [French](http://www.cidehom.com/apod.php),
[French](https://dpelletier.profweb.ca/index.html) (Canada), [German](http://www.starobserver.org/), [Hebrew](http://www.astronomia2009.org.il/info/apod/apod.htm), [Indonesian](http://apod.infoastronomy.org/), [Japanese](http://home.u05.itscom.net/apodjpn/apodj/apodj0.htm), [Korean](http://wouldyoulike.org/apod/), [Montenegrin](http://www.apod.rs/Montenegro.html), [Polish](http://apod.pl/apod/), [Russian](http://www.astronet.ru/db/apod.html), [Serbian](http://www.apod.rs/), [Slovenian](http://apod.fmf.uni-lj.si/), [Spanish](http://observatorio.info/), [台語](https://apod.tw/), [Turkish](https://www.uzaydanhaberler.com/category/gorsel/apod/), [Turkish](https://rasyonalist.org/kategori/apod/), and [Ukrainian](http://astronomy.pp.ua/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl1cd49ee029p0h18689s520j" >}}

## [漢羅] 棍螺仔星系 NGC 6217
足濟捲螺仔星系 ê 中央攏有棍仔形結構。
咱 ê [銀河系][Milky Way Galaxy] 嘛去予人認為講，伊有一个 [大細拄仔好 ê 中央棍仔][modest central bar]。
[這張相片][featured here] 內底 ê 棍螺仔星系 NGC 6217，有一个足明顯 ê 棍仔形結構。
相片是 2009 年翕 ê，是用踅地球 ê [哈伯太空望遠鏡][Hubble Space Telescope] 面頂 ê [先進巡天 Kha-mé-lah][Advanced Camera for Surveys] 翕 ê。
看會著烏暗雲絲 ê [塗粉帶][dust lanes]，有足濟足光藍色恆星 ê 少年 [星團][clusters]，發紅光 ê 水素氣體 [發射星雲][emission nebulas]，迵過星系中心 [長棍仔][long bar] ê 恆星，kah 足光 ê [活跳星系核][active nucleus]。
這个星系核內底，可能藏一粒 超大質量 [烏洞][black hole]。
光線 ùi [NGC 6217][NGC 6217] 行到咱遮愛行 6000 萬年，估計這个星系差不多是 3 萬 [光年][light years] 闊。
咱會當 tī 細隻熊 ê [星座][constellation]（[小熊座][Ursa Minor]）ê 方向揣著伊。

## [POJ] Kùn-lê-á seng-hē NGC 6217
Chiok-chōe kńg-lê-á seng-hē ê tiong-ng lóng-ū kùn-á-hêng kiat-kò͘.
Lán ê Gîn-hô-hē mā khì hō͘ lâng jīn-ûi kóng, i ū chi̍t-ê tōa-sè tú-á-hó ê tiong-ng kùn-á.
Chit-tiuⁿ siòng-phìⁿ lāi-té ê kùn-lê-á seng-hē NGC 6217, ū chi̍t-ê chiok bêng-hián ê kùn-á-hêng kiat-kò͘.
Siòng-phìⁿ sī 2009 nî hip ê, sī iōng se̍h Tē-kiû ê Ha-peh Thài-khong Bōng-oán-kiàⁿ bīn-téng ê Sian-chìn Sûn-thian Kha-mé-lah hip ê.
Khòaⁿ-ē-tio̍h o͘-àm hûn-si ê thô͘-hún-tòa, ū chiok-chōe chiok-kng nâ-sek hêng-chhiⁿ ê siàu-liân seng-thoân, hoat âng-kng ê chúi-sò͘ khì-thé hoat-siā-seng-hûn, thàng kòe seng-hē tiong-sim tn̂g kùn-á ê hêng-chhiⁿ, kah chiok-kng ê oa̍h-thiàu seng-hē-he̍k.
Chit-ê seng-hē-he̍k lāi-té, khó-lêng chhàng chi̍t-lia̍p chhiau-tōa chit-liōng o͘-tōng.
Kng-sòaⁿ ùi NGC 6217 kiâⁿ kàu lán chiah ài kiâⁿ 6000 bān nî, kó͘-kè chit-ê seng-hē chha-put-to sī 3 bān kng-nî khoah.
Lán ē-tàng tī sè-chiah hîm ê seng-chō (Sió-hîm-chō) ê hong-hiòng chhōe-tio̍h i.

## [KIP] Kùn-lê-á sing-hē NGC 6217
Tsiok-tsuē kńg-lê-á sing-hē ê tiong-ng lóng-ū kùn-á-hîng kiat-kòo.
Lán ê Gîn-hô-hē mā khì hōo lâng jīn-uî kóng, i ū tsi̍t-ê tuā-sè tú-á-hó ê tiong-ng kùn-á.
Tsit-tiunn siòng-phìnn lāi-té ê kùn-lê-á sing-hē NGC 6217, ū tsi̍t-ê tsiok bîng-hián ê kùn-á-hîng kiat-kòo.
Siòng-phìnn sī 2009 nî hip ê, sī iōng se̍h Tē-kiû ê Ha-peh Thài-khong Bōng-uán-kiànn bīn-tíng ê Sian-tsìn Sûn-thian Kha-mé-lah hip ê.
Khuànn-ē-tio̍h oo-àm hûn-si ê thôo-hún-tuà, ū tsiok-tsuē tsiok-kng nâ-sik hîng-tshinn ê siàu-liân sing-thuân, huat âng-kng ê tsuí-sòo khì-thé huat-siā-sing-hûn, thàng kuè sing-hē tiong-sim tn̂g kùn-á ê hîng-tshinn, kah tsiok-kng ê ua̍h-thiàu sing-hē-hi̍k.
Tsit-ê sing-hē-hi̍k lāi-té, khó-lîng tshàng tsi̍t-lia̍p tshiau-tuā tsit-liōng oo-tōng.
Kng-suànn uì NGC 6217 kiânn kàu lán tsiah ài kiânn 6000 bān nî, kóo-kè tsit-ê sing-hē tsha-put-to sī 3 bān kng-nî khuah.
Lán ē-tàng tī sè-tsiah hîm ê sing-tsō (Sió-hîm-tsō) ê hong-hiòng tshuē-tio̍h i.

## [English] Barred Spiral Galaxy NGC 6217
Many spiral galaxies have bars across their centers.
Even our own [Milky Way Galaxy][Milky Way Galaxy] is thought to have a [modest central bar][modest central bar].
Prominently barred spiral galaxy NGC 6217, [featured here][featured here], was captured in spectacular detail in this image taken by the [Advanced Camera for Surveys][Advanced Camera for Surveys] on the orbiting [Hubble Space Telescope][Hubble Space Telescope] in 2009.
Visible are dark filamentary [dust lanes][dust lanes], young [clusters][clusters] of bright blue stars, red [emission nebulas][emission nebulas] of glowing hydrogen gas, a [long bar][long bar] of stars across the center, and a bright [active nucleus][active nucleus] that likely houses a supermassive [black hole][black hole].
Light takes about 60 million years to reach us from [NGC 6217][NGC 6217], which spans about 30,000 [light years][light years] across and can be found toward the [constellation][constellation] of the Little Bear ([Ursa Minor][Ursa Minor]).

## 詞彙學習（台語漢字/POJ/KIP/華語漢字/English）
- 【棍螺仔星系】kùn-lê-á seng-hē/kùn-lê-á sing-hē/棒旋星系/Barred Spiral Galaxy
- 【NGC 6217】NGC lio̍k-jī-it-chhit/NGC lio̍k-jī-it-tshit/NGC 6217/NGC 6217
- 【哈伯太空望遠鏡】Ha-peh Thài-khong Bōng-oán-kiàⁿ/Ha-peh Thài-khong Bōng-uán-kiànn/哈伯太空望遠鏡/Hubble Space Telescope
- 【先進巡天 Kha-mé-lah】Sian-chìn Sûn-thian Kha-mé-lah/Sian-tsìn Sûn-thian Kha-mé-lah/先進巡天照相機/Advanced Camera for Surveys
- 【塗粉帶】thô͘-hún-tòa/thôo-hún-tuà/灰塵帶/dust lane
- 【星團】seng-thoân/sing-thuân/星團/cluster of stars
- 【水素】chúi-sò͘/tsuí-sòo/氫/hydrogen
- 【發射星雲】hoat-siā seng-hûn/huat-siā sing-hûn/發射星雲/emission nebulas
- 【活跳星系核】oa̍h-thiàu seng-hē-he̍k/ua̍h-thiàu sing-hē-hi̍k/活躍星系核/active galactic nucleus
- 【超大質量烏洞】chhiau-tōa chit-liōng o͘-tōng/tshiau-tuā tsit-liōng oo-tōng/超大質量黑洞/supermassive black hole
- 【小熊座】Sió-hîm-chō/Sió-hîm-tsō/小熊座/Ursa Minor

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Milky Way Galaxy]:https://solarsystem.nasa.gov/resources/285/the-milky-way-galaxy/
[modest central bar]:https://apod.nasa.gov/apod/ap050825.html
[featured here]:https://esahubble.org/images/heic0910s/
[Advanced Camera for Surveys]:https://www.nasa.gov/content/hubble-space-telescope-advanced-camera-for-surveys
[Hubble Space Telescope]:https://en.wikipedia.org/wiki/Hubble_Space_Telescope
[dust lanes]:https://apod.nasa.gov/apod/ap200222.html
[clusters]:https://apod.nasa.gov/apod/fap/open_clusters.html
[emission nebulas]:https://apod.nasa.gov/apod/fap/emission_nebulae.html
[long bar]:https://media.istockphoto.com/photos/jumping-cat-picture-id1170788665
[active nucleus]:https://en.wikipedia.org/wiki/Active_galactic_nucleus
[black hole]:http://antwrp.gsfc.nasa.gov/htmltest/rjn_bht.html
[NGC 6217]:https://ui.adsabs.harvard.edu/abs/2001A%26A...376..393P/abstract
[light years]:https://chandra.harvard.edu/photo/cosmic_distance.html
[constellation]:https://youtu.be/kzICrBBZHes
[Ursa Minor]:https://en.wikipedia.org/wiki/Ursa_Minor

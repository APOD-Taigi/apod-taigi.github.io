---
title: 特殊 ê 星系群 Arp 273
date: 2022-02-19
publishdate: 2022-02-10T11:45:00+0800
tags: [銀河系, Arp 273, 引潮力, UGC 1810, 交互作用星系, 仙女座, 星系核]
hero: https://apod.nasa.gov/apod/fap/image/2202/JasonGuenzelARP273.jpg
summary: 這張相片是 tī 後埕用細台望遠鏡翕 ê。前景金爍爍 ê 恆星，其實是咱銀河系內底 ê 恆星。
categories: [podcast]
vocals: [阿錕]
---

{{% apod %}}

- 原始文章：[Peculiar Galaxies of Arp 273](https://apod.nasa.gov/apod/ap220210.html)
- 影像來源 kah [版權][copyright]：[Jason Guenzel](https://www.facebook.com/TheVastReaches)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl0zfoycq02470i1r41ojfc0k" >}}

## [漢羅] 特殊 ê 星系群 Arp 273
這張相片是 tī 後埕用 [細台望遠鏡翕 ê][telescopic frame]。
前景 [金爍爍][The spiky] ê 恆星，其實是咱 [銀河系][Milky Way Galaxy] 內底 ê 恆星。
毋閣相片內底有兩个顯目 ê 星系，是比咱銀河系閣較遠，差不多 3 億外 光年閣較遠。
In 看起來按呢彎彎曲曲，攏是因為 in 兩个倚傷近，引潮力 煞 kā in 兩个結做伙。
這兩个星系實在是 [足特殊][peculiar] ê，in 去予人編做 Arp 273，嘛叫做 [UGC 1810][UGC 1810]。
毋閣咱這馬知影，這款 交互作用星系 tī 宇宙內底，其實是真四常。
像咱銀河系附近，to̍h 有一个大捲螺仔星系，仙女座星系。
伊離咱有 200 萬光年遠，這馬當咧倚近咱 ê 銀河系。
這个特殊 ê 星系群 Arp 273，[未來嘛應該會挵做伙][far future encounter]。
Tī [宇宙 ê 時間尺度][cosmic timescale] 內底，這款星系相拄 ê 現象是會一直出現，落尾 in 會合併做一个星系。
Arp 273 這兩个星系 ê 星系核，實在是足光 ê。
Ùi 咱 ê 角度來看，這兩个星系核互相干焦離 10 萬 光年遠爾爾。


## [POJ] Te̍k-sû ê Seng-hē-kûn Arp 273
Chit-tiuⁿ siòng-phìⁿ sī tī āu-tiâⁿ iōng sè-tâi bōng-oán-kiàⁿ hip ê.
Chiân-kéng kim-sih-sih ê hêng-chhiⁿ, kî-si̍t sī lán Gîn-hô-hē lāi-té ê hêng-chhiⁿ.
M̄-koh siòng-phìⁿ lāi-té ū nn̄g-ê hiáⁿ-ba̍k ê seng-hē, sī pí lán Gîn-hô-hē koh-khah hn̄g, chha-put-to 3 ek gōa hiah-nī hn̄g.
In khòaⁿ-khí-lâi án-ne oan-oan-khiau-khiau, lóng-sī in-ūi in nn̄g-ê óa siūⁿ kīn, ín-tiâu-le̍k soah kā in nn̄g-ê kat chò-hóe.
Chit nn̄g-ê seng-hē si̍t-chāi sī chiok te̍k-sû ê, in khì hō͘ lâng pian chò Arp 273, mā kiò-chò UGC 1810.
M̄-koh lán chit-má chai-iáⁿ, chit-khoán kau-hō͘-chok-iōng seng-hē tī ú-tiū lāi-té, kî-si̍t sī chin sù-siông.
Chhiūⁿ lán Gîn-hô-hē hū-kīn, to̍h ū chi̍t-ê tōa kńg-lê-á seng-hē, Sian-lú-chō seng-hē.
I lî lán ū 200 bān kng-nî hn̄g, chit-má tng leh óa-kīn lán ê Gîn-hô-hē.
Chit-ê te̍k-sû ê seng-hē-kûn Arp 273, bī-lâi mā èng-kai ē lòng chò-hóe.
Tī ú-tiū ê sî-kan chhioh-tō͘ lāi-té, chit-khoán seng-hē sio-tú ê hiān-siōng sī ē it-ti̍t chhut-hiān, lo̍h-bóe in ē ha̍p-pèng chò chi̍t-ê seng-hē.
Arp 273 chit nn̄g-ê seng-hē ê seng-hē-he̍k, si̍t-chāi sī chiok-kng ê.
Ùi lán ê kak-tō͘ lâi khòaⁿ, chit nn̄g-ê seng-hē-he̍k hō͘-siong kan-na lî 10 bān kng-nî hn̄g niā-niā.

## [KIP] Ti̍k-sû ê Sing-hē-kûn Arp 273
Tsit-tiunn siòng-phìnn sī tī āu-tiânn iōng sè-tâi bōng-uán-kiànn hip ê.
Tsiân-kíng kim-sih-sih ê hîng-tshinn, kî-si̍t sī lán Gîn-hô-hē lāi-té ê hîng-tshinn.
M̄-koh siòng-phìnn lāi-té ū nn̄g-ê hiánn-ba̍k ê sing-hē, sī pí lán Gîn-hô-hē koh-khah hn̄g, tsha-put-to 3 ik guā hiah-nī hn̄g.
In khuànn-khí-lâi án-ne uan-uan-khiau-khiau, lóng-sī in-uī in nn̄g-ê uá siūnn kīn, ín-tiâu-li̍k suah kā in nn̄g-ê kat tsò-hué.
Tsit nn̄g-ê sing-hē si̍t-tsāi sī tsiok ti̍k-sû ê, in khì hōo lâng pian tsò Arp 273, mā kiò-tsò UGC 1810.
M̄-koh lán tsit-má tsai-iánn, tsit-khuán kau-hōo-tsok-iōng sing-hē tī ú-tiū lāi-té, kî-si̍t sī tsin sù-siông.
Tshiūnn lán Gîn-hô-hē hū-kīn, to̍h ū tsi̍t-ê tuā kńg-lê-á sing-hē, Sian-lú-tsō sing-hē.
I lî lán ū 200 bān kng-nî hn̄g, tsit-má tng leh uá-kīn lán ê Gîn-hô-hē.
Tsit-ê ti̍k-sû ê sing-hē-kûn Arp 273, bī-lâi mā ìng-kai ē lòng tsò-hué.
Tī ú-tiū ê sî-kan tshioh-tōo lāi-té, tsit-khuán sing-hē sio-tú ê hiān-siōng sī ē it-ti̍t tshut-hiān, lo̍h-bué in ē ha̍p-pìng tsò tsi̍t-ê sing-hē.
Arp 273 tsit nn̄g-ê sing-hē ê sing-hē-hi̍k, si̍t-tsāi sī tsiok-kng ê.
Uì lán ê kak-tōo lâi khuànn, tsit nn̄g-ê sing-hē-hi̍k hōo-siong kan-na lî 10 bān kng-nî hn̄g niā-niā.

## [English] Peculiar Galaxies of Arp 273
[The spiky][The spiky] stars in the foreground of this backyard [telescopic frame][telescopic frame] are well within our own [Milky Way Galaxy][Milky Way Galaxy].
But the two eye-catching galaxies lie far beyond the Milky Way, at a distance of over 300 million light-years.
Their distorted appearance is due to gravitational tides as the pair engage in close encounters.
Cataloged as Arp 273 (also as [UGC 1810][UGC 1810], the galaxies do look [peculiar][peculiar], but interacting galaxies are now understood to be common in the universe.
Nearby, the large spiral Andromeda Galaxy is known to be some 2 million light-years away and approaching the Milky Way.
The peculiar galaxies of Arp 273 may offer an analog of their [far future encounter][far future encounter].
Repeated galaxy encounters on a [cosmic timescale][cosmic timescale] can ultimately result in a merger into a single galaxy of stars.
From our perspective, the bright cores of the Arp 273 galaxies are separated by only a little over 100,000 light-years.

## 詞彙學習

|漢羅|POJ|KIP|華語|English|
|-|-|-|-|-|
|銀河系|Gîn-hô-hē|Gîn-hô-hē|銀河系|Milky Way Galaxy|
|引潮力|ín-tiâu-le̍k|ín-tiâu-li̍k|引潮力|gravitational tidal force|
|交互作用星系|kāu-hō͘-chok-iōng seng-hē|kāu-hōo-tsok-iōng sing-hē|交互作用星系|interacting galaxies|
|捲螺仔星系|kńg-lê-á seng-hē|kńg-lê-á sing-hē|螺旋星系|spiral galaxy|
|仙女座星系|Sian-lú-chō seng-hē|Sian-lú-tsō sing-hē|仙女座星系|the Andromeda Galaxy|
|星系核|seng-hē-he̍k|sing-hē-hi̍k|星系核|galactic core|
|Arp 273|Arp jī-chhit-sam|Arp jī-tshit-sam|Arp 273|Arp 273|
|UGC 1810|UGC it-pat-it-khòng|UGC it-pat-it-khòng|UGC 1810|UGC 1810|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[The spiky]:https://apod.nasa.gov/apod/ap121013.html
[telescopic frame]:https://www.facebook.com/photo?fbid=891571145039234&set=a.640238843505800
[Milky Way Galaxy]:https://www.nasa.gov/jpl/charting-the-milky-way-from-the-inside-out
[UGC 1810]:https://apod.nasa.gov/apod/ap201018.html
[peculiar]:http://nedwww.ipac.caltech.edu/level5/Arp/frames.html
[far future encounter]:https://science.nasa.gov/science-news/science-at-nasa/2012/31may_andromeda/
[cosmic timescale]:https://apod.nasa.gov/apod/ap060323.html

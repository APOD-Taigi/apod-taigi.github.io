---
title: 咱這馬知影上危險 ê 恆星：龍骨座 η 星 ê 3D 模型
date: 2022-02-09
publishdate: 2022-02-09T11:45:00+0800
tags: [侏儒星雲, 龍骨座 η 星, 雙星系統, 超新星爆炸]
hero: https://www.youtube.com/watch?v=NS71ppsk7n0
summary: 地球附近上危險 ê 恆星是佗一粒？應該是 龍骨座 η 星，伊是一个雙星系統，差不多是太陽質量 ê 100 倍大，離地球有 1 萬光年遠。
categories: [podcast]
vocals: [阿錕]
---

{{% apod %}}

- 原始文章：[Eta Car: 3D Model of the Most Dangerous Star Known](https://apod.nasa.gov/apod/ap220209.html)
- 影片提供：[NASA](https://www.nasa.gov/), [CXC](https://www.nasa.gov/mission_pages/chandra/main/index.html), April Hobart; 文稿：[Michael F. Corcoran](https://science.gsfc.nasa.gov/sed/bio/michael.f.corcoran) ([NASA](https://www.nasa.gov/), [Catholic U.](https://physics.catholic.edu/), [HEAPOW](https://heasarc.gsfc.nasa.gov/docs/objects/heapow/))
- 台文翻譯：[An-Li Tsai][An-Li Tsai] ([NCU][NCU])

{{< podcast "cl10v3mtn013i0h4e1co3cm4q" >}}

## [漢羅] 咱這馬知影上危險 ê 恆星：龍骨座 η 星 ê 3D 模型
[地球附近上危險 ê 恆星][dangerous star near earth] 是佗一粒？
應該是 [龍骨座 η 星][Eta Carinae 1]，伊是一个雙星系統，差不多是太陽質量 ê 100 倍大，離地球有 1 萬光年遠。
[龍骨座 η 星][Eta Carinae 2] 是一粒定時炸彈，閣 幾若百萬年 to̍h 會變做 [超新星][supernova] 爆炸矣，到時 [規粒地球會浸 tī 危險 ê gamma-光][bathe the earth in dangerous gamma rays] 內底。
這粒星 tī 1840 年代 ê 時陣 [捌出名過][notorious outburst]，因為彼陣伊 tī 南天變足光 ê。
毋閣 tī 幾若十年 ê 時間內底，伊 to̍h [變暗去矣][fade to obscurity]。
這粒星猶未爆炸，伊猶藏 tī 侏儒星雲內底。
[侏儒星雲是一个 厚-tut-tut、脹大 ê 雙球結構][expanding, double-lobed structure called the Homunculus]，伊 to̍h 包 tī 雙星系統外口。
[研究這款噴出來 ê 物件][Studies of this ejecta]，會當予咱了解 kah 爆炸有關 ê 線索。
咱這馬會當用 NASA 衛星太空望遠鏡 ê 觀測資料，[來建構爆炸 ê 視覺化 3D 分佈][visualize the 3D distribution of the shrapnel]。
大部份 ê 結構 攏會當 tī 紅外線、可見光、kah 紫外光 看著。
毋閣上外層 ê 殼有幾若百萬度 ê 溫度遐爾懸，彼干焦有法度 tī X-光波段看著。

## [POJ] Lán chit-má chai-iáⁿ siōng gûi-hiám ê hêng-chhiⁿ: Lêng-kut-chō Eta chhiⁿ ê saⁿ-D bô͘-hêng
Tē-kiû hū-kīn siōng gûi-hiám ê hêng-chhiⁿ sī to̍h chi̍t-lia̍p?
Èng-kai sī Lêng-kut-chō Eta chhiⁿ, i sī chi̍t-ê Siang-chhiⁿ-hē-thóng, chha-put-to sī Thài-iông chit-liōng ê chi̍t-pah pōe tōa, lî Tē-kiû ū chi̍t-bān kng-nî hn̄g.
Lêng-kut-chō Eta chhiⁿ sī chi̍t-lia̍p tēng-sî chà-tôaⁿ, koh kúi-ā pah-bān nî to̍h ē piàn-chò chhiau-sin-seng po̍k-chà ah, kàu-sî kui-lia̍p Tē-kiû ē chìm tī gûi-hiám ê gamma-kng lāi-té.
Chit-lia̍p chhiⁿ tī it-pat-sù-khòng nî-tāi ê sî-chūn bat chhut-miâ kòe, in-ūi hit-chūn i tī lâm-thian piàn chiok kng ê.
M̄-koh tī kúi-ā cha̍p nî ê sî-kan lāi-té, i to̍h piàn àm--khì ah.
Chit-lia̍p chhiⁿ iáu-bōe po̍k-chà, i iáu chhàng tī Chu-jû-seng-hûn lāi-té.
Chu-jû-seng-hûn sī chi̍t-ê kāu-tut-tut, tiùⁿ-tōa ê siang-kiû kiat-kò͘, i to̍h pau tī Siang-chhiⁿ-hē-thóng gōa-kháu.
Gián-kiù chit-khoán phùn--chhut-lâi ê mi̍h-kiāⁿ, ē-tàng hō͘ lán liáu-kái kah po̍k-chà ū-koan ê sòaⁿ-soh.
Lán chit-má ē-tàng iōng NASA ūi-chhiⁿ thài-khong bōng-oán-kiàⁿ ê koan-chhek chu-liāu, lâi kiàn-kò͘ po̍k-chà ê sī-kak-hòa saⁿ-D hun-pò͘.
Tōa-pō͘-hūn ê kiat-kò͘ lóng ē-tàng tī âng-gōa-sòaⁿ, khó-kiàn-kng, kah chí-gōa-kng khòaⁿ--tio̍h.
M̄-koh siōng gōa-chân ê khak ū kúi-ā pah-bān tō͘ ê un-tō͘ hiah-nī koân, he kan-na ū-hoat-tō͘ tī X-kng pho-tōaⁿ khòaⁿ--tio̍h.

## [KIP] Lán tsit-má tsai-iánn siōng guî-hiám ê hîng-tshinn: Lîng-kut-tsō Eta tshinn ê sann-D bôo-hîng
Tē-kiû hū-kīn siōng guî-hiám ê hîng-tshinn sī to̍h tsi̍t-lia̍p?
Ìng-kai sī Lîng-kut-tsō Eta tshinn, i sī tsi̍t-ê Siang-tshinn-hē-thóng, tsha-put-to sī Thài-iông tsit-liōng ê tsi̍t-pah puē tuā, lî Tē-kiû ū tsi̍t-bān kng-nî hn̄g.
Lîng-kut-tsō Eta tshinn sī tsi̍t-lia̍p tīng-sî tsà-tuânn, koh kuí-ā pah-bān nî to̍h ē piàn-tsò tshiau-sin-sing po̍k-tsà ah, kàu-sî kui-lia̍p Tē-kiû ē tsìm tī guî-hiám ê gamma-kng lāi-té.
Tsit-lia̍p tshinn tī it-pat-sù-khòng nî-tāi ê sî-tsūn bat tshut-miâ kuè, in-uī hit-tsūn i tī lâm-thian piàn tsiok kng ê.
M̄-koh tī kuí-ā tsa̍p nî ê sî-kan lāi-té, i to̍h piàn àm--khì ah.
Tsit-lia̍p tshinn iáu-buē po̍k-tsà, i iáu tshàng tī Tsu-jû-sing-hûn lāi-té.
Tsu-jû-sing-hûn sī tsi̍t-ê kāu-tut-tut, tiùnn-tuā ê siang-kiû kiat-kòo, i to̍h pau tī Siang-tshinn-hē-thóng guā-kháu.
Gián-kiù tsit-khuán phùn--tshut-lâi ê mi̍h-kiānn, ē-tàng hōo lán liáu-kái kah po̍k-tsà ū-kuan ê suànn-soh.
Lán tsit-má ē-tàng iōng NASA uī-tshinn thài-khong bōng-uán-kiànn ê kuan-tshik tsu-liāu, lâi kiàn-kòo po̍k-tsà ê sī-kak-huà sann-D hun-pòo.
Tuā-pōo-hūn ê kiat-kòo lóng ē-tàng tī âng-guā-suànn, khó-kiàn-kng, kah tsí-guā-kng khuànn--tio̍h.
M̄-koh siōng guā-tsân ê khak ū kuí-ā pah-bān tōo ê un-tōo hiah-nī kuân, he kan-na ū-huat-tōo tī X-kng pho-tuānn khuànn--tio̍h.

## [English] Eta Car: 3D Model of the Most Dangerous Star Known
What's the most [dangerous star near earth][dangerous star near earth]?
Many believe it's [Eta Carinae][Eta Carinae 1], a binary star system about 100 times the mass of the Sun, just 10,000 light years from earth.
[Eta Carinae][Eta Carinae 2] is a ticking time bomb, set to explode as a [supernova][supernova] in only a few million years, when it may [bathe the earth in dangerous gamma rays][bathe the earth in dangerous gamma rays].
The star suffered a [notorious outburst][notorious outburst] in the 1840's when it became the brightest star in the southern sky, only to [fade to obscurity][fade to obscurity] within decades.
The star was not destroyed, but lies hidden behind a thick, [expanding, double-lobed structure called the Homunculus][expanding, double-lobed structure called the Homunculus] which now surrounds the binary.
[Studies of this ejecta][Studies of this ejecta] provide forensic clues about the explosion.
Using observations from NASA satellites we can now [visualize the 3D distribution of the shrapnel][visualize the 3D distribution of the shrapnel], all the way from the infrared, through optical and UV, to the outermost shell of million-degree material, visible only in X-rays.

## 詞彙學習（台語漢字/POJ/KIP/華語漢字/English）
- 【龍骨座 η 星】Lêng-kut-chō Eta chhiⁿ/Lîng-kut-tsō Eta tshinn/船底座 η/Eta Carinae (Eta Car)
- 【超新星爆炸】chhiau-sin-seng po̍k-chà/tshiau-sin-sing po̍k-tsà/超新星爆炸/supernova explosion
- 【侏儒星雲】Chu-jû-seng-hûn/Tsu-jû-sing-hûn/侏儒星雲/Homunculus Nebula
- 【雙星系統】Siang-chhiⁿ-hē-thóng/Siang-tshinn-hē-thóng/雙星系統/Binary star system
- 【視覺化】sī-kak-hòa/sī-kak-huà/視覺化/visualize


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[dangerous star near earth]:https://earthsky.org/astronomy-essentials/safe-distance-from-a-supernova-earth/
[Eta Carinae 1]:https://apod.nasa.gov/apod/ap190220.html
[Eta Carinae 2]:https://youtu.be/OaBxMo4b74g
[supernova]:https://spaceplace.nasa.gov/supernova/en/
[bathe the earth in dangerous gamma rays]:https://astrobiology.nasa.gov/news/how-deadly-would-a-nearby-gamma-ray-burst-be/
[notorious outburst]:https://www.youtube.com/watch?v=07hqULmszC8
[fade to obscurity]:https://heasarc.gsfc.nasa.gov/docs/objects/heapow/archive/stars/ec_lc_rxte.html
[expanding, double-lobed structure called the Homunculus]:https://apod.nasa.gov/apod/ap141202.html
[Studies of this ejecta]:https://cutecatshq.com/wp-content/uploads/2015/04/Curious-cat.jpg
[visualize the 3D distribution of the shrapnel]:https://chandra.si.edu/photo/2022/etacar/animations.html

---
title: 地球這粒藍色大理石
date: 2022-02-06
publishdate: 2022-02-06T11:45:00+0800
tags: [地球, 行星, 窒素, 酸素, 月球, 太陽, 南極洲, 角寸尺]
hero: https://apod.nasa.gov/apod/fap/image/2202/bluemarble_apollo17_960.jpg
summary: 歡迎來到咱 ê 地球，這是太陽這粒恆星 ê 第三粒行星。
categories: [podcast]
vocals: [阿錕]
---

{{% apod %}}

- 原始文章：[Blue Marble Earth](https://apod.nasa.gov/apod/ap220206.html)
- 影像來源：[NASA](https://www.nasa.gov/), [Apollo 17 Crew](https://www.nasa.gov/mission_pages/apollo/missions/apollo17.html)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl016d49l0adf0857ow7argej" >}}

## [漢羅] 地球這粒藍色大理石
歡迎來到咱 ê 地球，這是太陽這粒恆星 ê 第三粒行星。
[地球][Earth 1] 是 [球形][sphere] ê，伊主要 ê [組成成份][composed] 是岩石。
[地球表面][Earth's surface] 有 70 葩是水。
伊有一重 [薄薄 ê 大氣層][thin atmosphere]，主要 ê 組成成份是 [窒素][nitrogen] kah [酸素][oxygen]。
地球去 hŏng 叫做是 [藍色大理石][The Blue Marble]。
[這張相片][featured picture] 是 1972 年 [阿波羅 17 號太空船][Apollo 17] [翕 ê][taken]，翕著 [非洲][Africa] kah [南極洲][Antarctica]。
這是目前為止 [上濟人分享][widely distributed] ê 地球相片。
[地球][Earth 2] 有一粒大衛星，[月球][Moon]。
伊 ê 直徑差不多是地球 ê 1/4。
毋閣 ùi 地球面頂看，月球 kah 太陽 ê [角寸尺差不多是平大][same angular size]。
地球面頂有 [足濟液態水][abundance of liquid water]，予伊有當支持伊面頂 [濟濟款 ê 性命形態][variety of life]。
包括一寡較懸智慧 ê 生物，比論講 [海豬][dolphins] kah [人類][human]。
歡迎你來阮 ê 地球 [𨑨迌][enjoy your stay]。

## [POJ] Tē-kiû chit-lia̍p Nâ-sek tāi-lí-chio̍h
Hoan-gêng lâi-kàu lán ê Tē-kiû, che sī Thài-iông chit-lia̍p hêng-chhiⁿ ê tē-saⁿ-lia̍p kiâⁿ-chhiⁿ.
Tē-kiû sī kiû-hêng ê, i chú-iàu ê cho͘-sêng sêng-hūn sī giâm-chio̍h.
Tē-kiû piáu-bīn ū chhit-cha̍p pha sī chúi.
I ū chi̍t-têng po̍h-po̍h-ê tōa-khì-chân, chú-iàu ê cho͘-sêng sêng-hūn sī chek-sò͘ kah sng-sò͘.
Tē-kiû khì hŏng kiò-chò sī nâ-sek tāi-lí-chio̍h.
Chit-tiuⁿ siòng-phìⁿ sī i̍t-kiú-chhit-jī nî A-pho-lô cha̍p-chhit hō thài-khong-chûn hip ê, hip-tio̍h Hui-chiu kah Lâm-ke̍k-chiu.
Che sī bo̍k-chêng ûi-chí siōng chē lâng hun-hióng ê Tē-kiû siòng-phìⁿ.
Tē-kiû ū chi̍t-lia̍p tōa ūi-chhiⁿ, Goe̍h-kiû.
I ê ti̍t-kèng chha-put-to sī Tē-kiû ê sì-hun-chi-it.
M̄-koh ùi Tē-kiû bīn-téng khòaⁿ, Goe̍h-kiû kah Thài-iông ê kak-chhùn-chhioh chha-put-to sī pêⁿ-tōa.
Tē-kiû bīn-téng ū chiok-chōe e̍k-thài-chúi, hō͘ i ū-tàng chi-chhî i bīn-téng chē-chē-khoán ê sìⁿ-miā hêng-thài.
Pau-koah chi̍t-kóa khah koân tì-hūi ê seng-bu̍t, pí-lūn-kóng hái-ti kah jîn-lūi.
Hoan-gêng lí lâi gún ê Tē-kiû chhit-thô.

## [KIP] Tē-kiû tsit-lia̍p Nâ-sik tāi-lí-tsio̍h
Huan-gîng lâi-kàu lán ê Tē-kiû, tse sī Thài-iông tsit-lia̍p hîng-tshinn ê tē-sann-lia̍p kiânn-tshinn.
Tē-kiû sī kiû-hîng ê, i tsú-iàu ê tsoo-sîng sîng-hūn sī giâm-tsio̍h.
Tē-kiû piáu-bīn ū tshit-tsa̍p pha sī tsuí.
I ū tsi̍t-tîng po̍h-po̍h-ê tuā-khì-tsân, tsú-iàu ê tsoo-sîng sîng-hūn sī tsik-sòo kah sng-sòo.
Tē-kiû khì hŏng kiò-tsò sī nâ-sik tāi-lí-tsio̍h.
Tsit-tiunn siòng-phìnn sī i̍t-kiú-tshit-jī nî A-pho-lô tsa̍p-tshit hō thài-khong-tsûn hip ê, hip-tio̍h Hui-tsiu kah Lâm-ki̍k-tsiu.
Tse sī bo̍k-tsîng uî-tsí siōng tsē lâng hun-hióng ê Tē-kiû siòng-phìnn.
Tē-kiû ū tsi̍t-lia̍p tuā uī-tshinn, Gue̍h-kiû.
I ê ti̍t-kìng tsha-put-to sī Tē-kiû ê sì-hun-tsi-it.
M̄-koh uì Tē-kiû bīn-tíng khuànn, Gue̍h-kiû kah Thài-iông ê kak-tshùn-tshioh tsha-put-to sī pênn-tuā.
Tē-kiû bīn-tíng ū tsiok-tsuē i̍k-thài-tsuí, hōo i ū-tàng tsi-tshî i bīn-tíng tsē-tsē-khuán ê sìnn-miā hîng-thài.
Pau-kuah tsi̍t-kuá khah kuân tì-huī ê sing-bu̍t, pí-lūn-kóng hái-ti kah jîn-luī.
Huan-gîng lí lâi gún ê Tē-kiû tshit-thô.

## [English] Blue Marble Earth
Welcome to planet Earth, the third planet from a star named the Sun.
The [Earth][Earth 1] is shaped like a [sphere][sphere] and [composed][composed] mostly of rock.
Over 70 percent of the [Earth's surface][Earth's surface] is water.
The planet has a relatively [thin atmosphere][thin atmosphere] composed mostly of [nitrogen][nitrogen] and [oxygen][oxygen].
The [featured picture][featured picture] of Earth, dubbed [The Blue Marble][The Blue Marble], was [taken][taken] from [Apollo 17][Apollo 17] in 1972 and features [Africa][Africa] and [Antarctica][Antarctica].
It is thought to be one of the most [widely distributed][widely distributed] photographs of any kind.
[Earth][Earth 2] has a single large [Moon][Moon] that is about 1/4 of its diameter and, from the planet's surface, is seen to have almost exactly the [same angular size][same angular size] as the Sun.
With its [abundance of liquid water][abundance of liquid water], Earth supports a large [variety of life][variety of life] forms, including potentially intelligent species such as [dolphins][dolphins] and [human][human]s.
Please [enjoy your stay][enjoy your stay] on planet Earth.

## 詞彙學習（漢羅/POJ/KIP/華語/English）
- 【窒素】chek-sò͘/tsik-sòo/氮/nitrogen
- 【酸素】sǹg-sò͘/sǹg-sòo/氧/oxygen
- 【南極洲】Lâm-ke̍k-chiu/Lâm-ki̍k-tsiu/南極洲/Antarctica
- 【液態水】e̍k-thài-chúi/i̍k-thài-tsuí/液態水/liquid water
- 【大理石】tāi-lí-chio̍h/tāi-lí-tsio̍h/大理石/Marble
- 【角寸尺】kak-chhùn-chhioh/kak-tshùn-tshioh/角尺寸/angular size


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[Earth 1]:https://solarsystem.nasa.gov/planets/earth/in-depth/
[sphere]:https://www.geogebra.org/m/gsXuhRrs
[composed]:https://en.wikipedia.org/wiki/Earth#Chemical_composition
[Earth's surface]:https://www.usgs.gov/special-topics/water-science-school/science/how-much-water-there-earth
[thin atmosphere]:https://www.nasa.gov/multimedia/imagegallery/image_feature_1529.html
[nitrogen]:https://periodic.lanl.gov/7.shtml
[oxygen]:https://periodic.lanl.gov/8.shtml
[featured picture]:https://www.nasa.gov/content/blue-marble-image-of-the-earth-from-apollo-17
[The Blue Marble]:https://en.wikipedia.org/wiki/The_Blue_Marble
[taken]:https://apolloinrealtime.org/17/?t=005:49:47
[Apollo 17]:https://solarsystem.nasa.gov/missions/apollo-17/in-depth/
[Africa]:https://en.wikipedia.org/wiki/Africa
[Antarctica]:https://en.wikipedia.org/wiki/Antarctica
[widely distributed]:https://earthobservatory.nasa.gov/features/BlueMarble/BlueMarble_history.php
[Earth 2]:https://earthobservatory.nasa.gov/features/earth-book-2019
[Moon]:https://solarsystem.nasa.gov/moons/earths-moon/overview/
[same angular size]:https://apod.nasa.gov/apod/ap160501.html
[abundance of liquid water]:https://apod.nasa.gov/apod/ap160911.html
[variety of life]:https://science.nasa.gov/solar-system/big-questions/how-did-life-begin-and-evolve-earth-and-has-it-evolved-elsewhere-solar-system
[dolphins]:https://us.whales.org/whales-dolphins/how-intelligent-are-whales-and-dolphins/
[human]:https://apod.nasa.gov/apod/ap190818.html
[enjoy your stay]:https://www.jwj.org/wp-content/uploads/2015/01/happy-kitten-kittens-5890512-1600-12001-1024x768.jpg

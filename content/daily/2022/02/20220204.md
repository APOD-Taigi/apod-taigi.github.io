---
title: 晨昏光 ê 月娘
date: 2022-02-04
publishdate: 2022-02-04T11:45:00+0800
tags: [地球反照, 月盤, 木衛三 Ganymede, 木星, 木衛, 木衛一 Io, 木衛二 Europa, 木衛四 Callisto, 加利略四大衛星, 加利略衛星, 晨昏光, 氣態巨行星, 頂月眉]
hero: https://apod.nasa.gov/apod/fap/image/2202/IMG_1869Fedez1024.png
summary: 雖罔講木星是 2 月 2 號欲暗彼陣 天頂唯一看會著 ê 行星，毋閣伊 kah 太陽系上光 ê 衛星（咱 ê 月娘），攏 tī 西爿地平線面頂 ê 晨昏光內底。

---

{{% apod %}}

- 原始文章：[Moons at Twilight](https://apod.nasa.gov/apod/ap220204.html)
- 影像提供 kah [版權][copyright]：[Robert Fedez](https://www.facebook.com/RobertFedezPhoto/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 晨昏光 ê 月娘
[雖罔講 木星][Even though Jupiter] 是 2 月 2 號欲暗仔彼陣 天頂唯一一粒看會著 ê 行星，毋閣伊 kah 太陽系 [上光 ê 衛星（咱 ê 月娘）][brightest moons]，攏 tī 西爿地平線面頂 ê [晨昏光][shared the twilight] 內底。
這張相片是 tī 墨西哥 Cancun 市 日落了後翕 ê 。
Tī 這个望遠鏡視野內底正爿頂懸，有咱太陽系上大粒 ê 氣態巨行星。
這張速翕嘛翕著咱 ê 月娘，這馬拄仔好是伊頂月眉 ê 時期。
月盤實在是有夠大 ê 啦！
這个 [咱熟似 ê 月面][familiar face] 這馬是去予 [地球 ê 反照光][earthshine]，照甲遮爾光。
毋閣木星邊仔 kah 伊 排規排 ê 四粒光點，是木星 ê [加利略四大衛星][Galilean moons]。
Ùi 面頂 到 下跤是：木衛三 Ganymede，木星，木衛一 Io，木衛二 Europa，kah 木衛四 Callisto。
木衛三 Ganymede，木衛一 Io，kah 木衛四 Callisto，是比咱 ê 月球閣較大粒。
毋閣 [木衛二 Europa 這粒水世界][water world Europa]，是比咱 ê 月球較細粒淡薄仔。


## [POJ] Sîn-hun-kng ê Goe̍h-niû
Sui-bóng-kóng Bo̍k-chhiⁿ sī jī goe̍h jī hō beh-àm-á hit-chūn thiⁿ-téng ûi-it chi̍t-lia̍p khòaⁿ-ē-tio̍h ê kiâⁿ-chhiⁿ, m̄-koh i kah Thài-iông-hē siōng-kng ê ūi-chhiⁿ (lán ê goe̍h-niû), lóng-sī tī sai-pêng tē-pêng-sòaⁿ bīn-téng ê sîn-hun-kng lāi-té.
Chit-tiuⁿ siòng-phìⁿ sī tī Be̍k-se-ko Cancun chhī ji̍t-lo̍h liáu-āu hip ê.
Tī chit-ê bōng-oán-kiàⁿ sī-iá lāi-té chiàⁿ-pêng téng-koân, ū lán Thài-iông-hē siōng tōa-lia̍p ê khì-thài kū-kiâⁿ-chhiⁿ.
Chit-tiuⁿ sok-hip mā ū hip-tio̍h lán ê goe̍h-niû, chit-má tú-á-hó sī i téng-goe̍h-bâi ê sî-kî.
Goe̍h-pôaⁿ si̍t-chāi sī ū-kàu tōa ê la̍h!
Chit-ê lán se̍k-sāi ê goe̍h-bīn chit-má sī khì hō͘ Tē-kiû ê hoán-chiò-kng, chiò kah chiah-nī kng.
M̄-koh Bo̍k-chhiⁿ piⁿ-á kah i pâi-kui-pâi ê sì-lia̍p kng-tiám sī Bo̍k-chhiⁿ ê Ka-lī-lio̍h sì tōa ūi-chhiⁿ.
Ùi bīn-téng kàu ē-kha sī: Bo̍k-ūi-saⁿ Ganymede, Bo̍k-chhiⁿ, Bo̍k-ūi-it Io, Bo̍k-ūi-jī Europa, kah Bo̍k-ūi-sì Callisto.
Bo̍k-ūi-saⁿ Ganymede, Bo̍k-ūi-it Io, kah Bo̍k-ūi-sì Callisto, sī pí lán ê Goe̍h-kiû koh-khah tōa-lia̍p.
M̄-koh Bo̍k-ūi-jī Europa chit-lia̍p chúi-sè-kài, sī pí lán ê goe̍h-kiû khah sè-lia̍p tām-po̍h-á.

## [KIP] Sîn-hun-kng ê Gue̍h-niû
Sui-bóng-kóng Bo̍k-tshinn sī jī gue̍h jī hō beh-àm-á hit-tsūn thinn-tíng uî-it tsi̍t-lia̍p khuànn-ē-tio̍h ê kiânn-tshinn, m̄-koh i kah Thài-iông-hē siōng-kng ê uī-tshinn (lán ê gue̍h-niû), lóng-sī tī sai-pîng tē-pîng-suànn bīn-tíng ê sîn-hun-kng lāi-té.
Tsit-tiunn siòng-phìnn sī tī Bi̍k-se-ko Cancun tshī ji̍t-lo̍h liáu-āu hip ê.
Tī tsit-ê bōng-uán-kiànn sī-iá lāi-té tsiànn-pîng tíng-kuân, ū lán Thài-iông-hē siōng tuā-lia̍p ê khì-thài kū-kiânn-tshinn.
Tsit-tiunn sok-hip mā ū hip-tio̍h lán ê gue̍h-niû, tsit-má tú-á-hó sī i tíng-gue̍h-bâi ê sî-kî.
Gue̍h-puânn si̍t-tsāi sī ū-kàu tuā ê la̍h!
Tsit-ê lán si̍k-sāi ê gue̍h-bīn tsit-má sī khì hōo Tē-kiû ê huán-tsiò-kng, tsiò kah tsiah-nī kng.
M̄-koh Bo̍k-tshinn pinn-á kah i pâi-kui-pâi ê sì-lia̍p kng-tiám sī Bo̍k-tshinn ê Ka-lī-lio̍h sì tuā uī-tshinn.
Uì bīn-tíng kàu ē-kha sī: Bo̍k-uī-sann Ganymede, Bo̍k-tshinn, Bo̍k-uī-it Io, Bo̍k-uī-jī Europa, kah Bo̍k-uī-sì Callisto.
Bo̍k-uī-sann Ganymede, Bo̍k-uī-it Io, kah Bo̍k-uī-sì Callisto, sī pí lán ê Gue̍h-kiû koh-khah tuā-lia̍p.
M̄-koh Bo̍k-uī-jī Europa tsit-lia̍p tsuí-sè-kài, sī pí lán ê gue̍h-kiû khah sè-lia̍p tām-po̍h-á.

## [English] Moons at Twilight
[Even though Jupiter][Even though Jupiter] was the only planet visible in the evening sky on February 2, it [shared the twilight][shared the twilight] above the western horizon with the Solar System's [brightest moons][brightest moons].
In a single exposure made just after sunset, the Solar System's ruling gas giant is at the upper right in this telephoto field-of-view from Cancun, Mexico.
The snapshot also captures our fair planet's own natural satellite in its young crescent phase.
The Moon's disk looms large, its [familiar face][familiar face] illuminated mostly by [earthshine][earthshine].
But the four points of light lined-up with Jupiter are Jupiter's own large [Galilean moons][Galilean moons].
Top to bottom are Ganymede, [Jupiter][Jupiter], Io, Europa, and Callisto.
Ganymede, Io, and Callisto are physically larger than Earth's Moon while [water world Europa][water world Europa] is only slightly smaller.

## 詞彙學習（台語漢字/POJ/KIP/華語漢字/English）
- 【晨昏光】sîn-hun-kng/sîn-hun-kng/曙暮光/twilight
- 【月盤】goe̍h-pôaⁿ/gue̍h-puânn/月盤/moon disk
- 【氣態巨行星】khì-thài kū-kiâⁿ-chhiⁿ/khì-thài kū-kiânn-tshinn/氣巨行星/gas giant
- 【頂月眉】téng-goe̍h-bâi/tíng-gue̍h-bâi/新月/young crescent phase
- 【加利略衛星】Ka-lī-lio̍h ūi-chhiⁿ/Ka-lī-lio̍h uī-tshinn/加利略衛星/Galilean moons
- 【木衛一 Io】Bo̍k-ūi-it Io/Bo̍k-uī-it Io/木衛一/Io
- 【木衛二 Europa】Bo̍k-ūi-jī Europa/Bo̍k-uī-jī Europa/木衛二/Europa
- 【木衛三 Ganymede】Bo̍k-ūi-saⁿ Ganymede/Bo̍k-uī-sann Ganymede/木衛三/Ganymede
- 【木衛四 Callisto】Bo̍k-ūi-sì Callisto/Bo̍k-uī-sì Callisto/木衛四/Callisto
- 【速翕】sok-hip/sok-hip/快照/snapshot


#Ganymede, Io, and Callisto are physically larger than Earth's Moon while water world Europa is only slightly smaller.>

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Even though Jupiter]:https://www.nasa.gov/jupiter
[shared the twilight]:https://earthsky.org/tonight/moon-and-jupiter-feb2-2022-pm/
[brightest moons]:https://earthsky.org/astronomy-essentials/what-are-the-brightest-objects-in-our-solar-system/
[familiar face]:https://apod.nasa.gov/apod/ap220122.html
[earthshine]:https://apod.nasa.gov/apod/ap211016.html
[Galilean moons]:https://www.nasa.gov/feature/410-years-ago-galileo-discovers-jupiter-s-moons
[water world Europa]:https://www.nasa.gov/europa

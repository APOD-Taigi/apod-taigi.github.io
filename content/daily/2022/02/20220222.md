---
title: 插圖：少年 ê 類星體
date: 2022-02-22
publishdate: 2022-02-22T11:45:00+0800
tags: [類星體, 星系, 超大質量烏洞, 大質量烏洞, 活跳星系, 母星系, 烏洞, 吸積盤, 噴流, 紅移, 大霹靂]
hero: https://apod.nasa.gov/apod/fap/image/2202/Quasar_EsoKormesser_1080.jpg
summary: 第一批類星體是生做啥款？咱這馬知影上近 ê 類星體，是 星系中心 有 超大質量烏洞 ê 活跳星系。
categories: [podcast]
vocals: [阿錕]
---

{{% apod %}}

- 原始文章：[Illustration: An Early Quasar](https://apod.nasa.gov/apod/ap220222.html)
- 影像來源 kah [許可](https://www.eso.org/public/outreach/copyright/)：[ESO](https://www.eso.org/), [M. Kornmesser](https://en.wikipedia.org/wiki/Martin_Kornmesser)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl1588fp901gk0hvx7xv8apvz" >}}

## [漢羅] 插圖：少年 ê 類星體
第一批類星體是生做啥款？
咱這馬知影上近 ê [類星體][quasar]，是 星系中心 有 [超大質量烏洞][supermassive black hole t] ê [活跳星系][active galaxies]。
氣體 kah [塗粉][dust] 去予 類星體 食去，發出強光，有當時仔是比伊 ê 母星系閣較光。
毋閣，tī 宇宙早期 頭 10 億年生出來 ê [類星體][quasars]，是有閣較神祕。
[這張插圖][Featured]，是因為有最近 ê 觀測資料，藝術家才有才調度畫出早期宇宙 ê 類星體。
伊可能是生做這款：
中央應該有一个大質量烏洞，邊仔有氣體 kah [吸積盤][accretion disk] [leh 踅][surrounded by sheets]，而且會噴出 [能量足強 ê 噴流][powerful jet]。
類星體 是咱看會著 ê 上遙遠 ê 天體。
伊發出 ê 訊息，予 [人類][humanity] 有當了解 咱早期 [宇宙][intervening universe t] 是生做啥款。
咱這馬已經知影這粒上老 ê 類星體 ê 紅移，是比 8 閣較細淡薄仔。
自 [大霹靂][Big Bang] 開始算，伊才 7 億歲，這是這馬宇宙年歲 ê 幾若葩爾爾。



## [POJ] Chhah-tô͘: Siàu-liân ê Lūi-seng-thé
Tē it phoe lūi-seng-thé sī seⁿ chò siáⁿ-khoán?
Lán chit-má chai-iáⁿ siōng kīn ê lūi-seng-thé, sī seng-hē tiong-sim ū chhiau-tōa chit-liōng o͘-tōng ê oa̍h-thiàu seng-hē.
Khì-thé kah thô͘-hún khì hō͘ lūi-seng-thé chia̍h--khì, hoat-chhut kiông kng, ū-tang-sî-á sī pí i ê bú-seng-hē koh-khah kng.
M̄-koh, tī ú-tiū chá-kî thâu cha̍p-ek nî seⁿ--chhut-lâi ê lūi-seng-thé, sī ū khah sîn-pì.
Chit-tiuⁿ chhah-tô͘, sī in-ūi ū chòe-kīn ê koan-chhek chu-liāu, gē-su̍t-ka chiah ū châi-tiāu ōe-chhut chá-kî ú-tiū ê lūi-seng-thé.
I khó-lêng sī seⁿ chò chit-khoán:
Tiong-ng èng-kai ū chi̍t-ê tōa chit-liōng o͘-tōng, piⁿ-á ū khì-thé kah khip-chek-pôaⁿ leh se̍h, jī-cha̍p ē phùn-chhut lêng-liōng chiok kiông ê phùn-liû.
Lūi-seng-thé sī lán khòaⁿ-ē-tio̍h ê siōng iâu-oán ê thian-thé.
I hoat--chhut ê sìn-sit, hō͘ jîn-lūi ū-tàng liáu-kái lán chá-kî ú-tiū sī seⁿ chò siáⁿ-khoán.
Lán chit-má í-keng chai-iáⁿ chi̍t-lia̍p siōng lāu ê lūi-seng-thé ê âng-î, sī pí 8 koh-khah sè tām-po̍h-á.
Chū Tōa-phek-le̍k khai-sí sǹg, i chiah 7 ek hòe, che sī chit-má ú-tiū nî-hòe ê kúi-ā pha niā-niā.

## [KIP] Tshah-tôo: Siàu-liân ê Luī-sing-thé
Tē it phue luī-sing-thé sī senn tsò siánn-khuán?
Lán tsit-má tsai-iánn siōng kīn ê luī-sing-thé, sī sing-hē tiong-sim ū tshiau-tuā tsit-liōng oo-tōng ê ua̍h-thiàu sing-hē.
Khì-thé kah thôo-hún khì hōo luī-sing-thé tsia̍h--khì, huat-tshut kiông kng, ū-tang-sî-á sī pí i ê bú-sing-hē koh-khah kng.
M̄-koh, tī ú-tiū tsá-kî thâu tsa̍p-ik nî senn--tshut-lâi ê luī-sing-thé, sī ū khah sîn-pì.
Tsit-tiunn tshah-tôo, sī in-uī ū tsuè-kīn ê kuan-tshik tsu-liāu, gē-su̍t-ka tsiah ū tsâi-tiāu uē-tshut tsá-kî ú-tiū ê luī-sing-thé.
I khó-lîng sī senn tsò tsit-khuán:
Tiong-ng ìng-kai ū tsi̍t-ê tuā tsit-liōng oo-tōng, pinn-á ū khì-thé kah khip-tsik-puânn leh se̍h, jī-tsa̍p ē phùn-tshut lîng-liōng tsiok kiông ê phùn-liû.
Luī-sing-thé sī lán khuànn-ē-tio̍h ê siōng iâu-uán ê thian-thé.
I huat--tshut ê sìn-sit, hōo jîn-luī ū-tàng liáu-kái lán tsá-kî ú-tiū sī senn tsò siánn-khuán.
Lán tsit-má í-king tsai-iánn tsi̍t-lia̍p siōng lāu ê luī-sing-thé ê âng-î, sī pí 8 koh-khah sè tām-po̍h-á.
Tsū Tuā-phik-li̍k khai-sí sǹg, i tsiah 7 ik huè, tse sī tsit-má ú-tiū nî-huè ê kuí-ā pha niā-niā.

## [English] Illustration: An Early Quasar
What did the first quasars look like?
The nearest [quasar][quasar]s are now known to involve [supermassive black hole][supermassive black hole e]s in the centers of [active galaxies][active galaxies].
Gas and [dust][dust] that falls toward a quasar glows brightly, sometimes outglowing the entire home galaxy.
The [quasars][quasars] that formed in the first billion years of the universe are more mysterious, though.
[Featured][Featured], recent data has enabled an artist's impression of an early-universe quasar as it might have been: centered on a massive black hole, [surrounded by sheets][surrounded by sheets] of gas and an [accretion disk][accretion disk], and expelling a [powerful jet][powerful jet].
Quasars are among the most distant objects we see and give [humanity][humanity] unique information about the early and [intervening universe][intervening universe e].
The oldest quasars currently known are seen at just short of [redshift][redshift] 8 -- only 700 million years after the [Big Bang][Big Bang] -- when the universe was only a few percent of its current age.

## 詞彙學習（漢羅/POJ/KIP/華文/English）
- 【類星體】lūi-seng-thé/luī-sing-thé/類星體/quasar
- 【超大質量烏洞】chhiau-tōa chit-liōng o͘-tōng/tshiau-tuā tsit-liōng oo-tōng/超大質量烏洞/supermassive black hole
- 【活跳星系】oa̍h-thiàu seng-hē/ua̍h-thiàu sing-hē/活躍星系/active galaxies
- 【母星系】bú-seng-hē/bú-sing-hē/母星系/home galaxies
- 【吸積盤】khip-chek-pôaⁿ/khip-tsik-puânn/吸積盤/accretion disk
- 【噴流】phùn-liû/phùn-liû/噴流/jet
- 【紅移】âng-î/âng-î/紅移/redshift
- 【大霹靂】Tōa-phek-le̍k/Tuā-phik-li̍k/大霹靂/Big Bang


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[quasar]:https://en.wikipedia.org/wiki/Quasar
[supermassive black hole e]:https://apod.nasa.gov/apod/ap210331.html
[supermassive black hole t]:https://apod.tw/daily/20210331/
[active galaxies]:https://imagine.gsfc.nasa.gov/science/objects/active_galaxies1.html
[dust]:https://apod.nasa.gov/apod/ap030706.html
[quasars]:https://astronomy.swin.edu.au/cosmos/q/quasar
[Featured]:https://www.eso.org/public/images/eso1122a/
[surrounded by sheets]:https://sbly-web-prod-shareably.netdna-ssl.com/wp-content/uploads/2019/04/24100853/Screen-Shot-2019-04-24-at-1.07.37-PM.png
[accretion disk]:https://svs.gsfc.nasa.gov/13326
[powerful jet]:https://apod.nasa.gov/apod/ap180716.html
[humanity]:https://apod.nasa.gov/apod/ap190818.html
[intervening universe e]:https://apod.nasa.gov/apod/ap211017.html
[intervening universe t]:https://apod.tw/daily/20211017/
[redshift]:https://apod.nasa.gov/apod/ap130408.html
[Big Bang]:https://spaceplace.nasa.gov/big-bang/en/

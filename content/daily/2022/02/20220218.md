---
title: 船尾座 內底 ê 三个星團
date: 2022-02-18
publishdate: 2022-02-18T11:45:00+0800
tags: [M46, M47, NGC 2438, NGC 2423, 星團, 船尾座, 銀河盤, 銀河, 行星形星雲, 潮汐力, 紅巨星, 系外行星]
hero: https://apod.nasa.gov/apod/fap/image/2202/ThreeClustersPuppis1024.jpg
summary: 銀河內底 ê 開放星團其實是足少年 ê。一陣恆星 tī 銀河盤附近 做伙 pok--出來，按呢是一个星團。
---

{{% apod %}}

- 原始文章：[Three Clusters in Puppis](https://apod.nasa.gov/apod/ap220218.html)
- 影像提供 kah [版權][copyright]：[Dave Doctor](https://daveandtelescope.wordpress.com/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 船尾座 內底 ê 三个星團
銀河內底 ê [開放星團][open star clusters] 其實是足少年 ê。
一陣恆星 tī 銀河盤附近 做伙 pok--出來，按呢是一个星團。
毋閣 銀河潮汐力 kah 引力交互作用，會 kah 星團 擲--出去，按呢星團內底 ê 恆星數量 to̍h 會 [愈來愈少][steadily dwindle]。
[這幅望遠鏡影像][this telescopic frame] ê 大細有 3 度闊，內底有 3 團 銀河系內底 ê 星團，攏 tī 南天 ê 航海星座 [船尾座][Puppis] ê 方向。
倒爿下跤 ê [M46][M46 is] 離咱有 5500 光年遠。
正爿中央 ê [M47][M47 is] 離咱干焦 1600 光年遠爾爾，頂懸 ê NGC 2423 離咱 2500 光年遠。
M46 干焦 3 億歲爾爾，伊 ê 大細差不多是 30 光年闊，內底有幾若百粒恆星。
你 ê 目睭若是袂䆀，應該會當 tī M46 星團 ê 11 點鐘方向，看著 行星形星雲 [NGC 2438][NGC 2438]。
毋閣星雲 [中心 ê 恆星][central star] 已經幾若十億歲矣！
NGC 2438 其實是前景星，只是伊拄仔好 chhāi tī M46 ê 頭前。
M47 星團是一个較細較 lang ê 星團，伊閣較少年，干焦 10 光年闊爾爾。
毋閣 NGC 2423 星團應該有 7.5 億年 [歲][in age] 矣。
是講咱這馬 [已經知影][detected]，有一粒 系外行星 踅 NGC 2423 星團內底 ê 一粒紅巨星 leh 行。

## [POJ] Chûn-bóe-chō lāi-té ê Saⁿ-ê Seng-thoân
Gîn-hô lāi-té ê khai-hòng seng-thoân kî-si̍t sī chiok siàu-liân ê.
Chi̍t-tīn hêng-chhiⁿ tī Gîn-hô-pôaⁿ hū-kīn chò-hóe pok--chhut-lâi, án-ne sī chi̍t-ê seng-thoân.
M̄-koh Gîn-hô tiâu-sek-le̍k kah ín-le̍k kau-hō͘-chok-iōng, ē kah seng-thoân tàn--chhut-khì, án-ne seng-thoân lāi-té ê hêng-chhiⁿ sò͘-liōng to̍h ē lú-lâi lú-chió.
Chit-pak bōng-oán-kiàⁿ iáⁿ-siōng ê tōa-sè ū 3 tō͘ khoah, lāi-té ū 3 thoân Gîn-hô-hē lāi-té ê seng-thoân, lóng tī lâm-thian ê hâng-hái seng-chō Chûn-bóe-chō ê hong-hiòng.
Tò-pêng ē-kha ê M46 lî lán ū 5500 kng-nî hn̄g.
Chiàⁿ-pêng tiong-ng ê M47 lî lán kan-na 1600 kng-nî hn̄g niā-niā, téng-koân ê NGC 2423 lî lán 2500 kng-nî hn̄g.
M46 kan-na 3 ek hòe niā-niā, i ê tōa-sè chha-put-to sī 30 kng-nî khoah, lāi-té ū kúi-ā-pah-lia̍p hêng-chhiⁿ.
Lí ê ba̍k-chiu nā-sī bōe-bái, eng-kai ē-tàng tī M46 seng-thoân ê 11 tiám-cheng hong-hiòng, khòaⁿ-tio̍h kiâⁿ-chhiⁿ-hêng seng-hûn NGC 2438.
M̄-koh seng-hûn tiong-sim ê hêng-chhiⁿ í-keng kúi-ā-cha̍p-ek hòe ah!
NGC 2438 kî-si̍t sī chiân-kéng-chhiⁿ, chí-sī i tú-á-hó chhāi tī M46 ê thâu-chêng.
M47 seng-thoân sī chi̍t-ê khah lang ê seng-thoân, i koh-khah siàu-liân, kan-na 10 kng-nî khoah niā-niā.
M̄-koh NGC 2423 seng-thoân eng-kai ū 7.5 ek hòe ah.
Sī-kóng lán chit-má í-keng chai-iáⁿ, ū chi̍t-lia̍p hē-gōa-kiâⁿ-chhiⁿ se̍h NGC 2423 seng-thoân lāi-té ê chi̍t-lia̍p âng-kū-chhiⁿ leh kiâⁿ.

## [KIP] Tsûn-bué-tsō lāi-té ê Sann-ê Sing-thuân
Gîn-hô lāi-té ê khai-hòng sing-thuân kî-si̍t sī tsiok siàu-liân ê.
Tsi̍t-tīn hîng-tshinn tī Gîn-hô-puânn hū-kīn tsò-hué pok--tshut-lâi, án-ne sī tsi̍t-ê sing-thuân.
M̄-koh Gîn-hô tiâu-sik-li̍k kah ín-li̍k kau-hōo-tsok-iōng, ē kah sing-thuân tàn--tshut-khì, án-ne sing-thuân lāi-té ê hîng-tshinn sòo-liōng to̍h ē lú-lâi lú-tsió.
Tsit-pak bōng-uán-kiànn iánn-siōng ê tuā-sè ū 3 tōo khuah, lāi-té ū 3 thuân Gîn-hô-hē lāi-té ê sing-thuân, lóng tī lâm-thian ê hâng-hái sing-tsō Tsûn-bué-tsō ê hong-hiòng.
Tò-pîng ē-kha ê M46 lî lán ū 5500 kng-nî hn̄g.
Tsiànn-pîng tiong-ng ê M47 lî lán kan-na 1600 kng-nî hn̄g niā-niā, tíng-kuân ê NGC 2423 lî lán 2500 kng-nî hn̄g.
M46 kan-na 3 ik huè niā-niā, i ê tuā-sè tsha-put-to sī 30 kng-nî khuah, lāi-té ū kuí-ā-pah-lia̍p hîng-tshinn.
Lí ê ba̍k-tsiu nā-sī buē-bái, ing-kai ē-tàng tī M46 sing-thuân ê 11 tiám-tsing hong-hiòng, khuànn-tio̍h kiânn-tshinn-hîng sing-hûn NGC 2438.
M̄-koh sing-hûn tiong-sim ê hîng-tshinn í-king kuí-ā-tsa̍p-ik huè ah!
NGC 2438 kî-si̍t sī tsiân-kíng-tshinn, tsí-sī i tú-á-hó tshāi tī M46 ê thâu-tsîng.
M47 sing-thuân sī tsi̍t-ê khah lang ê sing-thuân, i koh-khah siàu-liân, kan-na 10 kng-nî khuah niā-niā.
M̄-koh NGC 2423 sing-thuân ing-kai ū 7.5 ik huè ah.
Sī-kóng lán tsit-má í-king tsai-iánn, ū tsi̍t-lia̍p hē-guā-kiânn-tshinn se̍h NGC 2423 sing-thuân lāi-té ê tsi̍t-lia̍p âng-kū-tshinn leh kiânn.

## [English] Three Clusters in Puppis
Galactic or [open star clusters][open star clusters] are young.
The swarms of stars are born together near the plane of the Milky Way, but their numbers [steadily dwindle][steadily dwindle] as cluster members are ejected by galactic tides and gravitational interactions.
Caught in [this telescopic frame][this telescopic frame] over three degrees across are three good examples of galactic star clusters, seen toward the southern sky's nautical constellation [Puppis][Puppis].
Below and left, [M46 is][M46 is] some 5,500 light-years in the distance.
Right of center [M47 is][M47 is] only 1,600 light-years away and NGC 2423 (top) is about 2500 light-years distant.
Around 300 million years young M46 contains a few hundred stars in a region about 30 light-years across.
Sharp eyes can spot a planetary nebula, [NGC 2438][NGC 2438], at about 11 o'clock against the M46 cluster stars.
But that nebula's [central star][central star] is billions of years old, and NGC 2438 is likely a foreground object only by chance along the line of sight to youthful M46.
Even younger, aged around 80 million years, M47 is a smaller and looser star cluster spanning about 10 light-years.
Star cluster NGC 2423 is pushing about 750 million years [in age][in age] though.
NGC 2423 is known to harbor an extrasolar planet, [detected][detected] orbiting one of its red giant stars.

## 詞彙學習（台語漢字/POJ/KIP/華語漢字/English）
- 【開放星團】khai-hòng-seng-thoân/khai-hòng-sing-thuân/開放星團/open star cluster
- 【船尾座】chûn-bóe-chō/tsûn-bué-tsō/船尾座/Puppis
- 【銀河盤】Gîn-hô-pôaⁿ/Gîn-hô-puânn/銀河盤/the plane of the Milky Way
- 【行星形星雲】kiâⁿ-chhiⁿ-hêng seng-hûn/kiânn-tshinn-hîng sing-hûn/行星狀星雲/planetary nebula
- 【潮汐力】tiâu-sek-le̍k/tiâu-sik-li̍k/潮汐力/tide force
- 【紅巨星】âng-kū-chhiⁿ/âng-kū-tshinn/紅巨星/red giant star
- 【系外行星】hē-gōa-kiâⁿ-chhiⁿ/hē-guā-kiânn-tshinn/系外行星/extrasolar planet
- 【M46】M sì-cha̍p-la̍k/M sì-tsa̍p-la̍k/M46/M46
- 【M47】M sì-cha̍p-chhit/M sì-tsa̍p-tshit/M47/M47
- 【NGC 2438】NGC jī-sù-sam-pat/NGC jī-sù-sam-pat/NGC 2438/NGC 2438
- 【NGC 2423】NGC jī-sù-jī-sam/NGC jī-sù-jī-sam/NGC 2423/NGC 2423

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[open star clusters]:http://messier.seds.org/open.html
[steadily dwindle]:https://en.wikipedia.org/wiki/Open_cluster#Eventual_fate
[this telescopic frame]:https://www.astrobin.com/ok6qec/
[Puppis]:http://hawastsoc.org/deepsky/pup/index.html
[M46 is]:https://www.universetoday.com/35075/messier-46/
[M47 is]:https://www.universetoday.com/35129/messier-47-star-cluster/
[NGC 2438]:https://apod.nasa.gov/apod/ap120403.html
[central star]:https://chandra.harvard.edu/xray_sources/white_dwarfs.html
[in age]:https://apod.nasa.gov/apod/ap171115.html
[detected]:https://arxiv.org/abs/0706.2174

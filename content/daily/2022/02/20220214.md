---
title: 心臟星雲 ê 心臟
date: 2022-02-14
publishdate: 2022-02-14T11:45:00+0800
tags: [心臟星雲, 心形星雲, 發射星雲, IC 1805, Melotte 15, 開放星團, 塗粉柱, 仙后座, 微類星體, 水素]
hero: https://apod.nasa.gov/apod/image/2202/HeartB_Jensen_960.jpg
summary: 是啥物激發這个心臟星雲？這个遮爾大 ê 發射星雲叫做 IC 1805，伊看起來敢若是人類 ê 心臟。
categories: [podcast]
vocals: [阿錕]
---

{{% apod %}}

- 原始文章：[In the Heart of the Heart Nebula](https://apod.nasa.gov/apod/ap220214.html)
- 影像來源 kah 版權：[Adam Jensen](mailto:adam-jensen@hotmail.com)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl0gsjkr66jal0a3147vbtqw7" >}}

## [漢羅] 心臟星雲 ê 心臟
是啥物激發這个心臟星雲？
這个遮爾大 ê [發射星雲][emission nebula] 叫做 [IC 1805][IC 1805]，伊看起來敢若是 [人類 ê 心臟][human heart]。
伊心形 ê 外形拄仔好 合 今仔日 ê [情人節][Valentine's Day]。
伊發出遮爾光 ê 紅光，主要是 ùi [激發][excited] ê [水素][hydrogen] 原子來 ê。
伊 ê 紅光 kah 遮爾大 ê 形體，攏是去予 [星雲中心][nebula's center] ê 一陣恆星創出來 ê。
[心臟][Heart] 星雲 ê 心臟 有 開放星團 [Melotte 15][Melotte 15] ê 少年恆星。
In 有能量較強 ê 恆星光 kah 恆星風，當咧侵蝕 幾若个 [足媠 ê 塗粉][picturesque dust] 柱。
[開放星團][open cluster] 內底有幾若粒 [較光 ê 恆星][bright stars]，in ê 質量是太陽 ê 50 倍。
毋閣其他大部份 ê 恆星是較暗，in ê 質量干焦是太陽 ê 幾葩爾爾。
猶閣有一粒 [微 類星體][absent microquasar]，伊幾若百萬年前 to̍h 去 hŏng 踢出去矣。
[心臟星雲][Heart Nebula] 離咱有 7500 [光年][light years] 遠，伊 to̍h tī [希臘神話][mythological] Aethiopia 皇后 ê [星座][constellation]，[仙后座][Cassiopeia] 遐。


## [POJ] Sim-chōng-seng-hûn ê Sim-chōng
Sī siáⁿ-mih kek-hoat chit-ê Sim-chōng-seng-hûn?
Chit-ê chiah-nī tōa ê hoat-siā-seng-hûn kiò-chò IC 1805, i khòaⁿ--khí-lâi ká-ná sī jîn-lūi ê sim-chōng.
I sim-hêng ê gōa-hêng tú-á-hó ha̍h kin-á-ji̍t ê Chêng-jîn-chiat.
I hoat-chhut chiah-nī kng ê âng-kng, chú-iàu sī ùi kek-hoat ê chúi-sò͘ goân-chú lâi ê.
I ê âng-kng kah chiah-nī tōa ê hêng-thé, lóng-sī khì hō͘ seng-hûn tiông-sin ê chi̍t-tīn hêng-chhiⁿ chhòng--chhut-lâi ê.
Sim-chōng-seng-hûn ê sim-chōng-khu ū khai-hòng-seng-thoân Melotte 15 ê siàu-liân hêng-chhiⁿ.
In ū lêng-liōng khah kiông ê hêng-chhiⁿ-kng kah hêng-chhiⁿ-hong, tng-leh chhim-sit kúi-ā-ê chiok súi ê thô͘-hún-thiāu.
Khai-hòng-seng-thoân lāi-té ū kúi-ā-lia̍p khah kng ê hêng-chhiⁿ, in ê chit-liōng sī Thài-iông ê 50 pōe.
M̄-koh kî-tha tōa-pō͘-hūn ê hêng-chhiⁿ sī khah àm, in ê chit-liōng kan-na sī Thài-iông ê kúi-pha niā-niā.
Iáu-koh-ū chi̍t-lia̍p bî lūi-seng-thé, i kúi-ā pah-bān nî chêng to̍h khì hŏng that--chhut-khì ah.
Sim-chōng-seng-hûn lī lán ū 7500 kng-nî hn̄g, i to̍h tī Hi-la̍h sîn-ōe Aethiopia hông-hiō ê seng-chō, Sian-hiō-chō hiah.

## [KIP] Sim-tsōng-sing-hûn ê Sim-tsōng
Sī siánn-mih kik-huat tsit-ê Sim-tsōng-sing-hûn?
Tsit-ê tsiah-nī tuā ê huat-siā-sing-hûn kiò-tsò IC 1805, i khuànn--khí-lâi ká-ná sī jîn-luī ê sim-tsōng.
I sim-hîng ê guā-hîng tú-á-hó ha̍h kin-á-ji̍t ê Tsîng-jîn-tsiat.
I huat-tshut tsiah-nī kng ê âng-kng, tsú-iàu sī uì kik-huat ê tsuí-sòo guân-tsú lâi ê.
I ê âng-kng kah tsiah-nī tuā ê hîng-thé, lóng-sī khì hōo sing-hûn tiông-sin ê tsi̍t-tīn hîng-tshinn tshòng--tshut-lâi ê.
Sim-tsōng-sing-hûn ê sim-tsōng-khu ū khai-hòng-sing-thuân Melotte 15 ê siàu-liân hîng-tshinn.
In ū lîng-liōng khah kiông ê hîng-tshinn-kng kah hîng-tshinn-hong, tng-leh tshim-sit kuí-ā-ê tsiok suí ê thôo-hún-thiāu.
Khai-hòng-sing-thuân lāi-té ū kuí-ā-lia̍p khah kng ê hîng-tshinn, in ê tsit-liōng sī Thài-iông ê 50 puē.
M̄-koh kî-tha tuā-pōo-hūn ê hîng-tshinn sī khah àm, in ê tsit-liōng kan-na sī Thài-iông ê kuí-pha niā-niā.
Iáu-koh-ū tsi̍t-lia̍p bî luī-sing-thé, i kuí-ā pah-bān nî tsîng to̍h khì hŏng that--tshut-khì ah.
Sim-tsōng-sing-hûn lī lán ū 7500 kng-nî hn̄g, i to̍h tī Hi-la̍h sîn-uē Aethiopia hông-hiō ê sing-tsō, Sian-hiō-tsō hiah.

## [English] In the Heart of the Heart Nebula
What excites the Heart Nebula?
First, the large [emission nebula][emission nebula] dubbed [IC 1805][IC 1805] looks, in whole, like a [human heart][human heart].
It's shape perhaps fitting of the [Valentine's Day][Valentine's Day], this heart glows brightly in red light emitted by its most prominent element: [excited][excited] [hydrogen][hydrogen].
The red glow and the larger shape are all created by a small group of stars near the [nebula's center][nebula's center].
In the heart of the [Heart][Heart] Nebula are young stars from the open star cluster [Melotte 15][Melotte 15] that are eroding away several [picturesque dust][picturesque dust] pillars with their energetic light and winds.
The [open cluster][open cluster] of stars contains a few [bright stars][bright stars] nearly 50 times the mass of our Sun, many dim stars only a fraction of the mass of our Sun, and an [absent microquasar][absent microquasar] that was expelled millions of years ago.
The [Heart Nebula][Heart Nebula] is located about 7,500 [light years][light years] away toward the [constellation][constellation] of the [mythological][mythological] Queen of Aethiopia ([Cassiopeia][Cassiopeia]).

## 詞彙學習

|漢羅|POJ|KIP|華語|English|
|-|-|-|-|-|
|心臟星雲|Sim-chōng-seng-hûn|Sim-tsōng-sing-hûn|心臟星雲|the Heart Nebula|
|心形星雲|Sim-hêng-seng-hûn|Sim-hîng-sing-hûn|心狀星雲|the Heart Nebula|
|發射星雲|hoat-siā-seng-thoân|huat-siā-sing-thuân|發射星雲|emission nebula|
|IC 1805|IC it-pat-khòng-ngó͘|IC it-pat-khòng-ngóo|IC 1805|IC 1805|
|情人節|Chêng-jîn-chiat|Tsîng-jîn-tsiat|情人節|the Valentine's Day|
|開放星團|khai-hòng-seng-thoân|khai-hòng-sing-thuân|開放星團|open star cluster|
|塗粉柱|thô͘-hún-thiāu|thôo-hún-thiāu|灰塵柱|dust pillars|
|侵蝕|chhim-si̍t|tshim-si̍t|侵蝕|erode|
|微類星體|bî lūi-seng-thé|bî luī-sing-thé|微類星體|microquasar|
|仙后座|Sian-hiō-chō|Sian-hiō-tsō|仙后座|Cassiopeia|
|希臘神話|Hi-la̍h sîn-ōe|Hi-la̍h sîn-uē|希臘神話|Greek mythology|
|水素|chúi-sò͘|tsuí-sòo|氫|hydrogen|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[emission nebula]:https://apod.nasa.gov/apod/fap/emission_nebulae.html
[IC 1805]:https://apod.nasa.gov/apod/ap130304.html
[human heart]:https://www.pbs.org/wgbh/nova/heart/heartmap.html
[Valentine's Day]:https://en.wikipedia.org/wiki/Valentine%27s_Day
[excited]:https://en.wikipedia.org/wiki/Excited_state
[hydrogen]:https://en.wikipedia.org/wiki/Hydrogen
[nebula's center]:https://apod.nasa.gov/apod/ap141018.html
[Heart]:https://www.youtube.com/watch?v=lcOxhH8N3Bo
[Melotte 15]:https://apod.nasa.gov/apod/ap170210.html
[picturesque dust]:http://www.fearfuladventurer.com/wp-content/uploads/2011/12/dust_bunny.jpg
[open cluster]:https://en.wikipedia.org/wiki/Open_cluster
[bright stars]:https://ui.adsabs.harvard.edu/abs/2006A%26A...456.1121D/abstract
[absent microquasar]:https://apod.nasa.gov/apod/ap040916.html
[Heart Nebula]:https://en.wikipedia.org/wiki/Heart_Nebula
[light years]:https://starchild.gsfc.nasa.gov/docs/StarChild/questions/question19.html
[constellation]:https://spaceplace.nasa.gov/constellations/en/
[mythological]:https://en.wikipedia.org/wiki/Cassiopeia_(mother_of_Andromeda)
[Cassiopeia]:https://en.wikipedia.org/wiki/Cassiopeia_(constellation)

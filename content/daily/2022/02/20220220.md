---
title: 白厝頂 歇陣噴泉 頭頂 ê 極光
date: 2022-02-20
publishdate: 2022-02-20T11:45:00+0800
tags: [歇陣噴泉, 月娘, 紅色極光, 青色極光, 極光, 水蒸汽, 岩漿, 地磁風暴, 白厝頂, 地平線]
hero: https://apod.nasa.gov/apod/fap/image/2202/geyseraurora_howell_960.jpg
summary: 有當時仔天地會做伙爆發。這个多彩 ê 極光，幾若年前忽然間爆發。
---

{{% apod %}}

- 原始文章：[Aurora Over White Dome Geyser](https://apod.nasa.gov/apod/ap220220.html)
- 影像提供 kah [版權][copyright]：
- 台文翻譯：[An-Li Tsai][An-Li Tsai] ([NCU][NCU])

## [漢羅] 白厝頂 歇陣噴泉 頭頂 ê 極光
有當時仔天地會做伙爆發。
這个多彩 ê 極光，幾若年前忽然間爆發。
彼當陣 [青色極光][green aurora] tī 地平線附近出現，顯目 ê [紅色極光][red aurora]帶 tī 較懸 ê 天頂爆發。
這張相片 to̍h 親像一幅圖遐爾媠。
較光 ê 月娘 tī 前景 leh 發光，一寡仔 [咱較熟 ê 恆星][familiar stars] to̍h chhāi tī 遠方。
這个細膩 ê 天文攝影師，有計畫欲鬥一張大張 ê 影像。
伊 tī 美國 [黃石國家公園][Yellowstone National Park 1] ê [白厝頂 歇陣噴泉][White Dome Geyser] 遐，kā 伊計畫中 ê 畫面一張一張翕起來。
結果有影，半暝了後，白厝頂 歇陣噴泉 to̍h [爆發][erupted] 矣。
伊 kā 溫泉水柱 kah 水蒸汽 噴到天頂，噴到幾若公尺懸 ê 所在。
[歇陣噴泉][Geyser] ê 溫泉水 去予 幾公里深、[燒燙燙 ê 岩漿][scalding magma] 滾甲變做水蒸汽，才鑽過岩石 ê [閬縫][cracks]，噴到地表。
差不多有一半較有名 ê 歇陣噴泉，攏是 tī [黃石國家公園][Yellowstone National Park 2] 內底發生 ê。
造成極光 ê [地磁風暴][geomagnetic storm] 會 tī 一工內消失，毋閣 白厝頂 歇陣噴泉 會繼續每 30 分鐘噴一改。

## [POJ] Pe̍h-chhù-téng Hioh-chūn-phùn-choân thâu-téng ê Ke̍k-kng
Ū-tang-sî-á thiⁿ-tē ē chò-hóe po̍k-hoat.
Chit-ê to-chhái ê ke̍k-kng, kúi-ā-nî-chêng hut-jiân-kan po̍k-hoat.
Hit-tang-chūn chhiⁿ-sek ke̍k-kng tī tē-pêng-sòaⁿ hū-kīn chhut-hiān, hián-ba̍k ê âng-sek ke̍k-kng-tòa tī khah koân ê thiⁿ-téng po̍k-hoat.
Chit-tiuⁿ siòng-phìⁿ to̍h chhiⁿ-chhiūⁿ chi̍t-pak-tô͘ hiah-nī súi.
Khah kng ê goe̍h-niû tī chiân-kéng leh hoat-kng, chi̍t-kóa-á lán khah se̍k ê hêng-chhiⁿ to̍h chhāi tī oán-hong.
Chit-ê sè-lī ê thian-bûn liap-iáⁿ-su, ū kè-ōe beh tàu chi̍t-tiuⁿ toat-iuⁿ ê iáⁿ-siōng.
I tī Bí-kok N̂g-chio̍h kok-ka kong-hn̂g ê Pe̍h-chhù-téng hioh-chūn-phùn-choân hiah, kā i kè-ōe tiong ê ōe-bīn chi̍t-tiuⁿ chi̍t-tiuⁿ hip--khí-lâi.
Kiat-kó ū-iáⁿ, pòaⁿ-mê liáu-āu, Pe̍h-chhù-téng hioh-chūn-phùn-choân to̍h po̍k-hoat ah.
I kā un-chôaⁿ chúi-thiāu kah chúi-cheng-khì phùn kàu thiⁿ-téng, phùn kàu kúi-ā kong-chhioh koân ê só͘-chāi.
Hioh-chūn-phùn-choân ê un-chôaⁿ-chúi khì hō͘ kui kong-lí chhim, sio-thǹg-thǹg ê giâm-chiuⁿ kún kah piàn-chò chúi-cheng-khì, chiah chǹg kòe giâm-chio̍h ê làng-phāng, phùn kàu tē-piáu.
Chha-put-to ū chi̍t-pòaⁿ khah ū-miâ ê hioh-chūn-phùn-choân, lóng-sī tī N̂g-chio̍h kong-hn̂g lāi-té hoat-seng ê.
Chō-sêng ke̍k-kng ê tē-chû hong-pō ē tī chi̍t-kang lāi siau-sit, m̄-koh Pe̍h-chhù-téng hioh-chūn-phùn-choân ē kè-sio̍k múi 30 hun-cheng phùn chi̍t-kái.

## [KIP] Pe̍h-tshù-tíng Hioh-tsūn-phùn-tsuân thâu-tíng ê Ki̍k-kng
Ū-tang-sî-á thinn-tē ē tsò-hué po̍k-huat.
Tsit-ê to-tshái ê ki̍k-kng, kuí-ā-nî-tsîng hut-jiân-kan po̍k-huat.
Hit-tang-tsūn tshinn-sik ki̍k-kng tī tē-pîng-suànn hū-kīn tshut-hiān, hián-ba̍k ê âng-sik ki̍k-kng-tuà tī khah kuân ê thinn-tíng po̍k-huat.
Tsit-tiunn siòng-phìnn to̍h tshinn-tshiūnn tsi̍t-pak-tôo hiah-nī suí.
Khah kng ê gue̍h-niû tī tsiân-kíng leh huat-kng, tsi̍t-kuá-á lán khah si̍k ê hîng-tshinn to̍h tshāi tī uán-hong.
Tsit-ê sè-lī ê thian-bûn liap-iánn-su, ū kè-uē beh tàu tsi̍t-tiunn tuat-iunn ê iánn-siōng.
I tī Bí-kok N̂g-tsio̍h kok-ka kong-hn̂g ê Pe̍h-tshù-tíng hioh-tsūn-phùn-tsuân hiah, kā i kè-uē tiong ê uē-bīn tsi̍t-tiunn tsi̍t-tiunn hip--khí-lâi.
Kiat-kó ū-iánn, puànn-mê liáu-āu, Pe̍h-tshù-tíng hioh-tsūn-phùn-tsuân to̍h po̍k-huat ah.
I kā un-tsuânn tsuí-thiāu kah tsuí-tsing-khì phùn kàu thinn-tíng, phùn kàu kuí-ā kong-tshioh kuân ê sóo-tsāi.
Hioh-tsūn-phùn-tsuân ê un-tsuânn-tsuí khì hōo kui kong-lí tshim, sio-thǹg-thǹg ê giâm-tsiunn kún kah piàn-tsò tsuí-tsing-khì, tsiah tsǹg kuè giâm-tsio̍h ê làng-phāng, phùn kàu tē-piáu.
Tsha-put-to ū tsi̍t-puànn khah ū-miâ ê hioh-tsūn-phùn-tsuân, lóng-sī tī N̂g-tsio̍h kong-hn̂g lāi-té huat-sing ê.
Tsō-sîng ki̍k-kng ê tē-tsû hong-pō ē tī tsi̍t-kang lāi siau-sit, m̄-koh Pe̍h-tshù-tíng hioh-tsūn-phùn-tsuân ē kè-sio̍k muí 30 hun-tsing phùn tsi̍t-kái.

## [English] Aurora Over White Dome Geyser
Sometimes both heaven and Earth erupt.
Colorful auroras erupted unexpectedly a few years ago, with [green aurora][green aurora] appearing near the horizon and brilliant bands of [red aurora][red aurora] blooming high overhead.
A bright Moon lit the foreground of this picturesque scene, while [familiar stars][familiar stars] could be seen far in the distance.
With planning, the careful astrophotographer shot this image mosaic in the field of [White Dome Geyser][White Dome Geyser] in [Yellowstone National Park][Yellowstone National Park 1] in the western USA.
Sure enough, just after midnight, White Dome [erupted][erupted] -- spraying a stream of water and vapor many meters into the air.
[Geyser][Geyser] water is heated to steam by [scalding magma][scalding magma] several kilometers below, and rises through rock [cracks][cracks] to the surface.
About half of all known geysers occur in [Yellowstone National Park][Yellowstone National Park 2].
Although the [geomagnetic storm][geomagnetic storm] that caused the auroras subsided within a day, eruptions of White Dome Geyser continue about every 30 minutes.

## 詞彙學習（台語漢字/POJ/KIP/華語漢字/English）
- 【白厝頂 歇陣噴泉】Pe̍h-chhù-téng hioh-chūn-phùn-choân/Pe̍h-tshù-tíng hioh-tsūn-phùn-tsuân/白圓頂 間歇泉/White Dome Geyser
- 【極光】ke̍k-kng/ki̍k-kng/極光/aurora
- 【天文攝影師】thian-bûn liap-iáⁿ-su/thian-bûn liap-iánn-su/天文攝影師/astrophotographer
- 【水蒸汽】chúi-cheng-khì/tsuí-tsing-khì/水蒸汽/vapor
- 【岩漿】giâm-chiuⁿ/giâm-tsiunn/岩漿/magma
- 【地磁風暴】tē-chû hong-pō/tē-tsû hong-pō/地磁風暴/geomagnetic storm
- 【地平線】tē-pêng-sòaⁿ/tē-pîng-suànn/地平線/horizon


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[green aurora]:https://apod.nasa.gov/apod/ap110517.html
[red aurora]:https://apod.nasa.gov/apod/ap120201.html
[familiar stars]:https://asterisk.apod.com/viewtopic.php?t=29789#p186007
[White Dome Geyser]:https://en.wikipedia.org/wiki/White_Dome_Geyser
[Yellowstone National Park 1]:https://youtu.be/3RDYVVmVR2U
[erupted]:https://youtu.be/Q6wUIFNt8-g
[Geyser]:https://en.wikipedia.org/wiki/Geyser
[scalding magma]:https://www.youtube.com/watch?v=xExdEXOaA9A
[cracks]:https://apod.nasa.gov/apod/ap020602.html
[Yellowstone National Park 2]:https://www.youtube.com/watch?v=eV-RQHPQu2Y
[geomagnetic storm]:http://science.nasa.gov/science-news/science-at-nasa/1999/ast29dec99_1/

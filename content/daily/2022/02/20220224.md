---
title: 美麗 ê Albireo AB
date: 2022-02-24
publishdate: 2022-02-24T11:45:00+0800
tags: [Albireo, Albireo AB, 目鏡, 天鵝座, 天鹅座 β 星, 雙星, 速翕, 星群, K-型巨星, 巨星, 主序帶, 光譜, 雙星系統, 共同質心, 質心]
hero: https://apod.nasa.gov/apod/fap/image/2202/albireoSpectrum1024.jpg
summary: 天鹅座 β 星 對咱 ê 目睭來講，是一粒星。毋閣你若是 kā 細台望遠鏡 鬥 目鏡 來看，就會看著伊其實是一組美麗 ê 雙星。

---

{{% apod %}}

- 原始文章：[Beautiful Albireo AB](https://apod.nasa.gov/apod/ap220224.html)
- 影像提供 kah [版權][copyright]：[Robert Eder](https://www.astrobin.com/users/Robsi/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 美麗 ê Albireo AB
[天鹅座 β][Beta Cygni] 星 對咱 ê 目睭來講，是一粒星。
伊離咱有 420 光年遠，是 北十字星群 ê 一支跤。
這个有名 ê 北十字星群 to̍h tī 天鵝座 內底。
毋閣你若是 kā 細台望遠鏡 鬥 目鏡 來看，就會看著伊其實是一組美麗 ê 雙星。
In 發出 ê 藍光 kah 黃光，是 [夜空內底 ê 珍寶][treasure of the night sky]。
天鹅座 β 星 [嘛叫做 Albireo][also known as Albireo]。
伊較完整 ê 名是 Albireo AB，表示講伊是兩粒足光 ê 恆星組成 ê。
In [tī 這張望遠鏡速翕內底][in this telescopic snapshot] 發出兩款無仝款 ê 色光。
In ê [可見光 光譜圖][visible spectrum] to̍h 插 tī 正爿。
頂懸彼張插圖是 Albireo A ê 光譜，伊是 K-型巨星，比太陽較冷。伊發出 ê 能量主要是 tī 黃光 kah 紅光波段。
下跤彼張插圖是 Albireo B ê 光譜，伊是 主序帶 ê 恆星，比太陽較燒。伊發出 ê 能量主要是 tī 藍光 kah 紫光。
[Albireo A][Albireo A] 是一組雙星，這兩粒恆星 踅 in ê 共同質心 做伙 leh 行。
毋閣這兩粒恆星實在是傷倚矣，所以用細台望遠鏡 才會分 無啥會 出來。
Albireo A 佮 Albireo B 是光學上 ê 兩粒星，毋是物理上 ê 雙星系統。
這是 [因為][because] 咱有量著這兩組 tī 天頂 ê 運動，其實是無仝。

## [POJ] Bí-lē ê Albireo AB
Thian-gô-chō Beta chhiⁿ tùi lán ê ba̍k-chiu lâi-kóng, sī chi̍t-lia̍p chhiⁿ.
I lī lán ū 420 kng-nî hn̄g, sī Pak-si̍p-jī seng-kûn ê chi̍t-ki kha.
Chit-ê ū-miâ ê Pak-si̍p-jī seng-kûn to̍h tī Thian-gô-chō lāi-té.
M̄-koh lí nā-sī kā sè-tâi bōng-oán-kiàⁿ tàu bo̍k-kiàⁿ lâi khòaⁿ, to̍h ē khòaⁿ-tio̍h i kî-si̍t sī chi̍t-cho͘ bí-lē ê siang-chhiⁿ.
In hoat--chhut ê nâ-kng kah n̂g-kng, sī iā-khong lāi-té ê tin-pó.
Thian-gô-chō Beta chhiⁿ mā kiò-chò Albireo.
I khah oân-chéng ê miâ sī Albireo AB, piáu-sī kóng i sī nn̄g-lia̍p chiok kng ê hêng-chhiⁿ cho͘-sêng ê.
In tī chit-tiuⁿ bōng-oán-kiàⁿ sok-hip lāi-té hoat-chhut nn̄g-khoán bô-kâng-khoán ê se̍k-kng.
In ê khó-kiàn-kng kng-phó͘-tô͘ to̍h chhah tī chiàⁿ-pêng.
Téng-koân hit-tiuⁿ chhah-tô͘ sī Albireo A ê kng-phó͘, i sī K-hêng kū-chhiⁿ, pí Thài-iông khah léng.
I hoat--chhut ê lêng-liōng chú-iàu sī tī n̂g-kng kah âng-kng pho-tōaⁿ.
Ē-kha hit-tiuⁿ chhah-tô͘ sī Albireo B ê kng-phó͘, i sī Chú-sī-tòa ê hêng-chhiⁿ, pí Thài-iông khah sio.
I hoat--chhut ê lêng-liōng chú-iàu sī tī nâ-kng kah chí-kng.
Albireo A sī chi̍t-cho͘ siang-chhiⁿ, chit nn̄g-lia̍p hêng-chhiⁿ se̍h in ê kiōng-tông chit-sim chò-hóe leh kiâⁿ.
M̄-koh chit nn̄g-lia̍p hêng-chhiⁿ si̍t-chāi sī siūⁿ óa ah, só͘-í iōng sè-tâi bōng-oán-kiàⁿ chiah ē pun bô siáⁿ ē chhut--lâi.
Albireo A kah Albireo B sī kng-ha̍k siōng ê nn̄g-la̍p chhiⁿ, m̄-sī bu̍t-lí siōng ê siang-chhiⁿ hē-thóng.
Che sī in-ūi lán ū niû-tio̍h chit nn̄g-cho͘ tī thiⁿ-téng ê ūn-tōng, kî-si̍t sī bô-kâng.

## [KIP] Bí-lē ê Albireo AB
Thian-gô-tsō Beta tshinn tuì lán ê ba̍k-tsiu lâi-kóng, sī tsi̍t-lia̍p tshinn.
I lī lán ū 420 kng-nî hn̄g, sī Pak-si̍p-jī sing-kûn ê tsi̍t-ki kha.
Tsit-ê ū-miâ ê Pak-si̍p-jī sing-kûn to̍h tī Thian-gô-tsō lāi-té.
M̄-koh lí nā-sī kā sè-tâi bōng-uán-kiànn tàu bo̍k-kiànn lâi khuànn, to̍h ē khuànn-tio̍h i kî-si̍t sī tsi̍t-tsoo bí-lē ê siang-tshinn.
In huat--tshut ê nâ-kng kah n̂g-kng, sī iā-khong lāi-té ê tin-pó.
Thian-gô-tsō Beta tshinn mā kiò-tsò Albireo.
I khah uân-tsíng ê miâ sī Albireo AB, piáu-sī kóng i sī nn̄g-lia̍p tsiok kng ê hîng-tshinn tsoo-sîng ê.
In tī tsit-tiunn bōng-uán-kiànn sok-hip lāi-té huat-tshut nn̄g-khuán bô-kâng-khuán ê si̍k-kng.
In ê khó-kiàn-kng kng-phóo-tôo to̍h tshah tī tsiànn-pîng.
Tíng-kuân hit-tiunn tshah-tôo sī Albireo A ê kng-phóo, i sī K-hîng kū-tshinn, pí Thài-iông khah líng.
I huat--tshut ê lîng-liōng tsú-iàu sī tī n̂g-kng kah âng-kng pho-tuānn.
Ē-kha hit-tiunn tshah-tôo sī Albireo B ê kng-phóo, i sī Tsú-sī-tuà ê hîng-tshinn, pí Thài-iông khah sio.
I huat--tshut ê lîng-liōng tsú-iàu sī tī nâ-kng kah tsí-kng.
Albireo A sī tsi̍t-tsoo siang-tshinn, tsit nn̄g-lia̍p hîng-tshinn se̍h in ê kiōng-tông tsit-sim tsò-hué leh kiânn.
M̄-koh tsit nn̄g-lia̍p hîng-tshinn si̍t-tsāi sī siūnn uá ah, sóo-í iōng sè-tâi bōng-uán-kiànn tsiah ē pun bô siánn ē tshut--lâi.
Albireo A kah Albireo B sī kng-ha̍k siōng ê nn̄g-la̍p tshinn, m̄-sī bu̍t-lí siōng ê siang-tshinn hē-thóng.
Tse sī in-uī lán ū niû-tio̍h tsit nn̄g-tsoo tī thinn-tíng ê ūn-tōng, kî-si̍t sī bô-kâng.


## [English] Beautiful Albireo AB

[Beta Cygni][Beta Cygni] is a single bright star to the naked eye.
About 420 light-years away it marks the foot of the Northern Cross, famous asterism in the constellation Cygnus.
But a view through the eyepiece of a small telescope will transform it into a beautiful double star, a [treasure of the night sky][treasure of the night sky] in blue and gold.
Beta Cygni is [also known as Albireo][also known as Albireo], designated Albireo AB to indicate its two bright component stars.
Their visually striking color difference is illustrated [in this telescopic snapshot][in this telescopic snapshot], along with their associated [visible spectrum][visible spectrum] of starlight shown in insets to the right.
Albireo A, top inset, shows the spectrum of a K-type giant star, cooler than the Sun and emitting most of its energy at yellow and red wavelengths.
Below, Albireo B has the spectrum of a main sequence star much hotter than the Sun, emitting more energy in blue and violet.
[Albireo A][Albireo A] is known to be a binary star, two stars together orbiting a common center of mass, though the two stars are too close together to be seen separately with a small telescope.
Well-separated Albireo A and B most likely represent an optical double star and not a physical binary system *[because][because]* the two components have clearly different measured motions through space.

## 詞彙學習（台語漢字/POJ/KIP/華語漢字/English）
- 【目鏡】bo̍k-kiàⁿ/bo̍k-kiànn/目鏡/eyepiece
- 【天鹅座 β 星】Thian-gô-chō Beta chhiⁿ/Thian-gô-tsō Beta tshinn/天鹅座 β/Beta Cygni
- 【北十字】Pak-si̍p-jī/Pak-si̍p-jī/北十字座/the Northern Cross
- 【星群】seng-kûn/sing-kûn/星群/asterism
- 【天鵝座】Thian-gô-chō/Thian-gô-tsō/天鵝座/Cygnus
- 【雙星】siang-chhiⁿ/siang-tshinn/雙星/binary stars
- 【速翕】sok-hip/sok-hip/快照/snapshot
- 【主序帶】Chú-sī-tòa/Tsú-sī-tuà/主序帶/Main Sequence
- 【K-型巨星】K-hêng kū-chhiⁿ/K-hîng kū-tshinn/K-型巨星/K-type giant star
- 【共同質心】kiōng-tông chit-sim/kiōng-tông tsit-sim/共同質心/a common center of mass
- 【光譜】kng-phó͘/kng-phóo/光譜/spectrum
- 【雙星系統】siang-chhiⁿ hē-thóng/siang-tshinn hē-thóng/雙星系統/a binary system


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Beta Cygni]:https://en.wikipedia.org/wiki/Albireo
[treasure of the night sky]:https://earthsky.org/brightest-stars/albireo-finest-double-star/
[also known as Albireo]:http://stars.astro.illinois.edu/sow/albireo.html
[in this telescopic snapshot]:https://www.astrobin.com/xssrcf/
[visible spectrum]:https://science.nasa.gov/ems/09_visiblelight
[Albireo A]:https://en.wikipedia.org/wiki/Albireo#Albireo_A
[because]:https://arxiv.org/abs/1811.01665

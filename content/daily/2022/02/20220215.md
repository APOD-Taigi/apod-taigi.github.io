---
title: 晨昏線區 鬥出來 ê 月球影像
date: 2022-02-15
publishdate: 2022-02-15T11:45:00+0800
tags: [月球, 晨昏線, 月球探測軌道衛星, 月海, 隕石坑, 晨昏線區]
hero: https://apod.nasa.gov/apod/fap/image/2202/TerminatorMoon_Shet_960.jpg
summary: 這粒月球較特別 ê 部份是啥物？是晨昏線啦！彼是一條 kā 日時 光 ê 彼面 kah 暗時 暗 ê 彼面 分做兩爿 ê 線。
---

{{% apod %}}

- 原始文章：[Terminator Moon](https://apod.nasa.gov/apod/ap220215.html)
- 影像提供：[NASA](https://www.nasa.gov/), [Lunar Reconnaissance Orbiter](https://lunar.gsfc.nasa.gov/), [SVS](https://svs.gsfc.nasa.gov/); 資料處理 kah 版權： Jai & [Neil Shet](mailto:neilshet@gmail.com)
- 月娘時鐘：[來揣你生日彼工 ê 月相](https://svs.gsfc.nasa.gov/4955)
- 台文翻譯：[An-Li Tsai][An-Li Tsai] ([NCU][NCU])

## [漢羅] 晨昏線區 鬥出來 ê 月球影像
這粒月球較特別 ê 部份是啥物？
是 [晨昏線啦][terminator 1]！
彼是一條 kā 日時 光 ê 彼面 kah 暗時 暗 ê 彼面 分做兩爿 ê 線。
Tī 這个影像片內底，你無法度直接看著 [晨昏線][terminator 2]。
這是因為這个影像是 用 數位組合 ê 方式，kā 29 張 晨昏線區 ê 月球影像 鬥做一張 ê，所以才會看無晨昏線。
實際上，晨昏線區有上長 [上明顯 ê 烏影][prominent shadow]，伊產生 ê 明暗對比 kah 長短比例，會當予 2D ê 相片看起來變做是 3D ê。
[原始影像][original images] kah 資料是 NASA ê [月球探測軌道衛星][Lunar Reconnaissance Orbiter] tī [月球][Moon 1] 附近翕了送轉來 ê。
足濟月球 ê [隕石坑][craters] 看起來會遮爾清楚，是因為晨昏線區 ê [烏影][shadow t] 較明顯，in 攏投影 tùi 正爿去。
這个影像會當看著足清楚 ê 細節。
咱 kā [較烏彼區叫做月海][darker regions known as maria]，伊其實毋若比 [月球][Moon 2] 其他所在較暗，嘛較平。

## [POJ] Sîn-hun-sòaⁿ-khu tàu--chhut-lâi ê Goe̍h-kiû iáⁿ-siōng
Chit-lia̍p Goe̍h-kiû khah te̍k-pia̍t ê pō͘-hūn sī siáⁿ-mih?
Sī Sîn-hun-sòaⁿ la̍h!
He sī chi̍t-tiâu kā ji̍t-sî kng ê hit-bīn kah àm-sî àm ê hit-bīn pun chò nn̄g-pêng ê sòaⁿ.
Tī chit-ê iáⁿ-siōng lāi-té, lí bô-hoat-tō͘ ti̍t-chiap khòaⁿ-tio̍h Sîn-hun-sòaⁿ.
Che sī in-ūi chit-ê iáⁿ-siōng sī iōng só͘-ūi cho͘-ha̍p ê hong-sek, kā 29 tiuⁿ Sîn-hun-sòaⁿ-khu ê Goe̍h-kiû iáⁿ-siōng tàu chò chi̍t-tiuⁿ ê, só͘-í chiah-ē khòaⁿ-bô Sîn-hun-sòaⁿ.
Si̍t-chè-siōng, Sîn-hun-sòaⁿ-khu ū siōng tn̂g siōng bêng-hián ê o͘-iáⁿ, i sán-seng ê bêng-àm tùi-pí kah tn̂g-té pí-lē, ē-tàng hō͘ 2D ê siòng-phìⁿ khòaⁿ--khí-lâi piàn-chò sī 3D ê.
Goân-sú iáⁿ-siōng kah chu-liāu sī NASA ê Goe̍h-kiû thàm-chhek kúi-tō ūi-chhiⁿ tī Goe̍h-kiû hū-kīn hip-liáu sàng--tńg-lâi ê.
Chiok-chōe Goe̍h-kiû ê ún-se̍k-kheⁿ khòaⁿ--khí-lâi ē chiah-nī chheng-chhó͘, sī in-ūi Sîn-hun-sòaⁿ-khu ê o͘-iáⁿ khah bêng-hián, in lóng tâu-iáⁿ tùi chiàⁿ-pêng khì.
Chit-ê iáⁿ-siōng ē-tàng khòaⁿ-tio̍h chiok chheng-chhó͘ ê sè-chiat.
Lán kā khah o͘ hit-khu kiò-chò Goe̍h-hái, i kî-si̍t m̄-nā pí Goe̍h-kiû kî-tha só͘-chāi khah àm, mā khah pêⁿ.

## [KIP] Sîn-hun-suànn-khu tàu--tshut-lâi ê Gue̍h-kiû iánn-siōng
Tsit-lia̍p Gue̍h-kiû khah ti̍k-pia̍t ê pōo-hūn sī siánn-mih?
Sī Sîn-hun-suànn la̍h!
He sī tsi̍t-tiâu kā ji̍t-sî kng ê hit-bīn kah àm-sî àm ê hit-bīn pun tsò nn̄g-pîng ê suànn.
Tī tsit-ê iánn-siōng lāi-té, lí bô-huat-tōo ti̍t-tsiap khuànn-tio̍h Sîn-hun-suànn.
Tse sī in-uī tsit-ê iánn-siōng sī iōng sóo-uī tsoo-ha̍p ê hong-sik, kā 29 tiunn Sîn-hun-suànn-khu ê Gue̍h-kiû iánn-siōng tàu tsò tsi̍t-tiunn ê, sóo-í tsiah-ē khuànn-bô Sîn-hun-suànn.
Si̍t-tsè-siōng, Sîn-hun-suànn-khu ū siōng tn̂g siōng bîng-hián ê oo-iánn, i sán-sing ê bîng-àm tuì-pí kah tn̂g-té pí-lē, ē-tàng hōo 2D ê siòng-phìnn khuànn--khí-lâi piàn-tsò sī 3D ê.
Guân-sú iánn-siōng kah tsu-liāu sī NASA ê Gue̍h-kiû thàm-tshik kuí-tō uī-tshinn tī Gue̍h-kiû hū-kīn hip-liáu sàng--tńg-lâi ê.
Tsiok-tsuē Gue̍h-kiû ê ún-si̍k-khenn khuànn--khí-lâi ē tsiah-nī tshing-tshóo, sī in-uī Sîn-hun-suànn-khu ê oo-iánn khah bîng-hián, in lóng tâu-iánn tuì tsiànn-pîng khì.
Tsit-ê iánn-siōng ē-tàng khuànn-tio̍h tsiok tshing-tshóo ê sè-tsiat.
Lán kā khah oo hit-khu kiò-tsò Gue̍h-hái, i kî-si̍t m̄-nā pí Gue̍h-kiû kî-tha sóo-tsāi khah àm, mā khah pênn.

## [English] Terminator Moon
What's different about this Moon?
It's the [terminator][terminator 1]s.
In the featured image, you can't directly see any [terminator][terminator 2] -- the line that divides the light of day from the dark of night.
That's because the image is a digital composite of 29 near-terminator lunar strips.
Terminator regions show the longest and most [prominent shadow][prominent shadow]s -- shadows which, by their contrast and length, allow a flat photograph to appear three-dimensional.
The [original images][original images] and data were taken near the [Moon][Moon 1] by NASA's [Lunar Reconnaissance Orbiter][Lunar Reconnaissance Orbiter].
Many of the Moon's [craters][craters] stand out because of the [shadow][shadow e]s they all cast to the right.
The image shows in graphic detail that the [darker regions known as maria][darker regions known as maria] are not just darker than the rest of the [Moon][Moon 2] -- they are flatter.

## 詞彙學習（台語漢字/POJ/KIP/華語漢字/English）
- 【晨昏線】Sîn-hun-sòaⁿ/Sîn-hun-suànn/晨昏線/Terminator
- 【晨昏線區】Sîn-hun-sòaⁿ-khu/Sîn-hun-suànn-khu/晨昏線區/Terminator region
- 【月球探測軌道衛星】Goe̍h-kiû thàm-chhek kúi-tō ūi-chhiⁿ/Gue̍h-kiû thàm-tshik kuí-tō uī-tshinn/月球勘測軌道飛行器/Lunar Reconnaissance Orbiter
- 【隕石坑】ún-se̍k-kheⁿ/ún-si̍k-khenn/隕石坑/crater
- 【月海】Goe̍h-hái/Gue̍h-hái/月海/Lunar maria
- 【2D】jī-D/jī-D/2D/2D
- 【3D】saⁿ-D/sann-D/3D/3D


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[terminator 1]:https://en.wikipedia.org/wiki/Terminator_(solar)
[terminator 2]:https://apod.nasa.gov/apod/ap180522.html
[prominent shadow]:https://i.pinimg.com/736x/1e/c4/a9/1ec4a9503ab9fdfaede7f3a6b93e5ba0--light-and-shadow-cat-silhouette.jpg
[original images]:https://svs.gsfc.nasa.gov/4768
[Moon 1]:https://solarsystem.nasa.gov/moons/earths-moon/in-depth/
[Lunar Reconnaissance Orbiter]:https://lunar.gsfc.nasa.gov/about.html
[craters]:https://spaceplace.nasa.gov/impact-crater/en/
[shadow e]:https://apod.nasa.gov/apod/ap211125.html
[shadow t]:https://apod.tw/daily/20211125/
[darker regions known as maria]:https://en.wikipedia.org/wiki/Lunar_mare#/media/File:Moon_names.svg
[Moon 2]:https://moon.nasa.gov/observe-the-moon-night/resources/moon-map/

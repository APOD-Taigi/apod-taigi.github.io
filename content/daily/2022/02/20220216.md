---
title: 太陽面頂 有 法國 Eiffel 塔 ê 日珥 neh！
date: 2022-02-16
publishdate: 2022-02-16T11:45:00+0800
tags: [太陽, 日珥, 日冕, 太陽系, 木星, 縮時攝影, 極光, 星鏈通訊衛星, 太陽烏子, 烏子, 太陽活動極小期, 日冕噴出物, CME, 閃焰, 法國 Eiffel 塔, 磁力週期]
hero: https://www.youtube.com/watch?v=liapnqj9GDc
summary: 太陽面頂彼个是啥？雖罔講 伊看起來敢若是 法國 Eiffel 塔 leh 開花，毋閣伊其實是太陽日珥。
---

{{% apod %}}

- 原始文章：[Eiffel Tower Prominence on the Sun](https://apod.nasa.gov/apod/ap220216.html)
- 影片提供 kah 版權：[Hawk Wolinski](https://www.astrobin.com/users/AstroHawk/)
- 生日快樂：[你 ê APOD 生日相片是佗一張？](https://apod.nasa.gov/apod/calendar/allyears.html) (post 1995)
- 台文翻譯：[An-Li Tsai][An-Li Tsai] ([NCU][NCU])

## [漢羅] 太陽面頂 有 法國 Eiffel 塔 ê 日珥 neh！
太陽面頂彼个是啥？
雖罔講 伊看起來敢若是 [法國 Eiffel 塔][Eiffel Tower] leh 開花，毋閣伊其實是 [太陽日珥][solar prominence]。
這个日珥 其實比你想 ê 閣較大，伊 ê 懸度 [差不多 kah 木星 平大][height of Jupiter]。
這个 [大日珥][huge prominence t] 差不多 tī 10 工前出現，伊 tī [太陽表面][Sun's surface] 趖 差不多 2 工了後 to̍h 爆發，kā [日冕噴出物][coronal mass ejection] (CME) 擲到 太陽系內底。
[這支影片][featured video] 是 美國 [田那西 州][Tennessee] [Hendersonville 市][Hendersonville] ê 天文攝影師 tī in 兜後埕翕 ê。
這是一支 1 點鐘久 ê 縮時攝影影片，伊先放送，才閣回送。
彼个 CME 現象 tùi 地球 並無 影響。
毋閣咱 ê 太陽最近 閣 [擲][unleashed] 一擺 CME，毋若 發動 地球 產生 [極光][Earthly auroras t]，閣 kā [地球大氣層][Earth's atmosphere] 歕予較懸 leh。
[結果][cause]，才拄發射 ê [星鏈][Starlink] 通訊衛星 煞 [落轉來][fall back] 地球。
太陽面頂 ê 活動，親像是 [太陽烏子][sunspots]、[日珥][prominences]、CME、kah [閃焰][flare]，攏愈來愈濟。
這寡活動攏是 [太陽][Sun] 活動 [極小期][minimum] 欲結束 ê 現象。
這个週期是一个 11 冬 ê [磁力週期][magnetic cycle]。

## [POJ] Thài-iông bīn-téng ū Hoat-kok Eiffel thah ê Ji̍t-jíⁿ neh!
Thài-iông bīn-téng hit-ê sī siáⁿ?
Sui-bóng-kóng i khòaⁿ--khí-lâi ká-ná sī Hoat-kok Eiffel thah leh khui-hōe, m̄-koh i kî-si̍t sī Thài-iông ji̍t-jíⁿ.
Chit-ê ji̍t-jíⁿ kî-si̍t pí lí siūⁿ ê koh-khah tōa, i ê koân-tō͘ chha-put-to kah Bo̍k-chhiⁿ pêⁿ-tōa.
Chit-ê tōa ji̍t-jíⁿ chha-put-to tī 10 kang chêng chhut-hiān, i tī Thài-iông piáu-bīn sô chha-put-to nn̄g kang liáu-āu to̍h po̍k-hoat, kā Ji̍t-bián phùn-chhut-bu̍t  (CME) tàn kàu Thài-iông-hē lāi-té.
Chit-ki iáⁿ-phìⁿ sī Bí-kok Tiân-ná-se chiu Hendersonville chhī ê thian-bûn liap-iáⁿ-su tī in-tau āu-tiâⁿ hip ê.
Che sī chi̍t-ki chi̍t-tiám-cheng kú ê sok-sî-liap-iáⁿ iáⁿ-phìⁿ, i seng hòng-sàng, chiah-koh hôe-sàng.
Hit-ê CME hiān-siōng tùi Tē-kiû pēng-bô éng-hióng.
M̄-koh lán ê Thài-iông chòe-kīn koh koh tàn chi̍t-pái CME, m̄-nā hoat-tōng Tē-kiû sán-seng ke̍k-kng, koh kā Tē-kiû tōa-khì-chân pûn hō͘ khah koân leh.
Kiat-kó, chiah tú hoat-siā ê Seng-liān thong-sìn ūi-chhiⁿ soah la̍k tńg-lâi Tē-kiû.
Thài-iông bīn-téng ê oa̍h-tāng, chhiⁿ-chhiūⁿ sī Thài-iông o͘-chú, ji̍t-jíⁿ, CME, kah siám-iām, lóng lú-lâi lú-chōe.
Chit-kóa oa̍h-tāng lóng-sī Thài-iông oa̍h-tāng ke̍k-sió-kî beh kiat-sok ê hiān-siōng.
Chit-ê chiu-kî sī chi̍t-ê 11 tang ê chû-le̍k chiu-kî.

## [KIP] Thài-iông bīn-tíng ū Huat-kok Eiffel thah ê Ji̍t-jínn neh!
Thài-iông bīn-tíng hit-ê sī siánn?
Sui-bóng-kóng i khuànn--khí-lâi ká-ná sī Huat-kok Eiffel thah leh khui-huē, m̄-koh i kî-si̍t sī Thài-iông ji̍t-jínn.
Tsit-ê ji̍t-jínn kî-si̍t pí lí siūnn ê koh-khah tuā, i ê kuân-tōo tsha-put-to kah Bo̍k-tshinn pênn-tuā.
Tsit-ê tuā ji̍t-jínn tsha-put-to tī 10 kang tsîng tshut-hiān, i tī Thài-iông piáu-bīn sô tsha-put-to nn̄g kang liáu-āu to̍h po̍k-huat, kā Ji̍t-bián phùn-tshut-bu̍t  (CME) tàn kàu Thài-iông-hē lāi-té.
Tsit-ki iánn-phìnn sī Bí-kok Tiân-ná-se tsiu Hendersonville tshī ê thian-bûn liap-iánn-su tī in-tau āu-tiânn hip ê.
Tse sī tsi̍t-ki tsi̍t-tiám-tsing kú ê sok-sî-liap-iánn iánn-phìnn, i sing hòng-sàng, tsiah-koh huê-sàng.
Hit-ê CME hiān-siōng tuì Tē-kiû pīng-bô íng-hióng.
M̄-koh lán ê Thài-iông tsuè-kīn koh koh tàn tsi̍t-pái CME, m̄-nā huat-tōng Tē-kiû sán-sing ki̍k-kng, koh kā Tē-kiû tuā-khì-tsân pûn hōo khah kuân leh.
Kiat-kó, tsiah tú huat-siā ê Sing-liān thong-sìn uī-tshinn suah la̍k tńg-lâi Tē-kiû.
Thài-iông bīn-tíng ê ua̍h-tāng, tshinn-tshiūnn sī Thài-iông oo-tsú, ji̍t-jínn, CME, kah siám-iām, lóng lú-lâi lú-tsuē.
Tsit-kuá ua̍h-tāng lóng-sī Thài-iông ua̍h-tāng ki̍k-sió-kî beh kiat-sok ê hiān-siōng.
Tsit-ê tsiu-kî sī tsi̍t-ê 11 tang ê tsû-li̍k tsiu-kî.

## [English] Eiffel Tower Prominence on the Sun
What's that on the Sun?
Although it may look like a flowing version of the [Eiffel Tower][Eiffel Tower], it is a [solar prominence][solar prominence] that is actually much bigger -- about the [height of Jupiter][height of Jupiter].
The [huge prominence][huge prominence e] emerged about ten days ago, hovered over the [Sun's surface][Sun's surface] for about two days, and then erupted -- throwing a [coronal mass ejection][coronal mass ejection] (CME) into the Solar System.
The [featured video][featured video], captured from the astrophotographer's backyard in [Hendersonville][Hendersonville], [Tennessee][Tennessee], USA, shows an hour time-lapse played both forwards and backwards.
That CME did not impact the Earth, but our Sun had [unleashed][unleashed] other recent CMEs that not only triggered [Earthly auroras][Earthly auroras e], but puffed out the [Earth's atmosphere][Earth's atmosphere] enough to [cause][cause] just-launched [Starlink][Starlink] satellites to [fall back][fall back].
Activity on the Sun, including [sunspots][sunspots], [prominences][prominences], CMEs and [flare][flare]s, continues to increase as the [Sun][Sun] evolves away from a deep [minimum][minimum] in its 11-year [magnetic cycle][magnetic cycle].

## 詞彙學習（台語漢字/POJ/KIP/華語漢字/English）
- 【日珥】jī-jíⁿ/jī-jínn/日珥/solar prominence
- 【日冕】ji̍t-bián/ji̍t-bián/日冕/solar corona
- 【日冕噴出物】Ji̍t-bián phùn-chhut-bu̍t/Ji̍t-bián phùn-tshut-bu̍t/日冕物質拋射/Coronal Mass Ejection (CME)
- 【縮時攝影】sok-sî-liap-iáⁿ/sok-sî-liap-iánn/縮時攝影/time-lapse
- 【星鏈通訊衛星】Seng-liān thong-sìn ūi-chhiⁿ/Sing-liān thong-sìn uī-tshinn/星鏈通訊衛星/Starlink satellites
- 【太陽活動極小期】Thài-iông oa̍h-tāng ke̍k-sió-kî/Thài-iông ua̍h-tāng ki̍k-sió-kî/太陽活動極小期/solar minimum
- 【磁力週期】chû-le̍k chiu-kî/tsû-li̍k tsiu-kî/磁力週期/magnetic cycle
- 【法國 Eiffel 塔】Hoat-kok Eiffel thah/Huat-kok Eiffel thah/巴黎鐵塔、埃菲爾鐵塔/Eiffel Tower
- 【閃焰】siám-iām/siám-iām/閃焰/flare
- 【太陽烏子】o͘-chú/oo-tsú/太陽黑子/sunspots

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[Eiffel Tower]:https://en.wikipedia.org/wiki/Eiffel_Tower
[solar prominence]:https://en.wikipedia.org/wiki/Solar_prominence
[height of Jupiter]:https://spaceweathergallery.com/indiv_upload.php?upload_id=182268
[huge prominence e]:https://apod.nasa.gov/apod/ap220130.html
[huge prominence t]:https://apod.tw/daily/20220130/
[Sun's surface]:https://apod.nasa.gov/apod/ap111106.html
[coronal mass ejection]:https://www.nasa.gov/content/goddard/what-is-a-coronal-mass-ejection
[featured video]:https://www.astrobin.com/andagl/
[Hendersonville]:https://en.wikipedia.org/wiki/Hendersonville,_Tennessee
[Tennessee]:https://en.wikipedia.org/wiki/Tennessee
[unleashed]:http://1.bp.blogspot.com/-na-Ja9leWR0/TbbqCqVICcI/AAAAAAAAAHs/q6gQNaSY9Ts/s1600/IMG_1606.JPG
[Earthly auroras e]:https://apod.nasa.gov/apod/ap201109.html
[Earthly auroras t]:https://apod.tw/daily/20201109
[Earth's atmosphere]:https://www.nasa.gov/mission_pages/sunearth/science/atmosphere-layers2.html
[cause]:https://earthsky.org/space/40-starlink-satellites-doomed-by-geomagnetic-storm/
[Starlink]:https://en.wikipedia.org/wiki/Starlink
[fall back]:https://youtu.be/a7KUSN89-A0?t=68
[sunspots]:https://apod.nasa.gov/apod/ap150629.html
[prominences]:https://apod.nasa.gov/apod/ap150125.html
[flare]:https://apod.nasa.gov/apod/ap180902.html
[Sun]:https://spaceplace.nasa.gov/all-about-the-sun/en/
[minimum]:https://www.nasa.gov/mission_pages/sunearth/news/solarmin-max.html
[magnetic cycle]:https://en.wikipedia.org/wiki/Solar_cycle

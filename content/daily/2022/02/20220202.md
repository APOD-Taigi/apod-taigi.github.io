---
title: MeerKAT 電波陣列望遠鏡 翕 ê 銀河中心 ê 電波影像
date: 2022-02-02
publishdate: 2022-02-02T11:45:00+0800
tags: [MeerKAT 電波望遠鏡, MeerKAT, 電波望遠鏡, 銀河中心, 銀河, 人馬座 A, 人馬座, 超大質量烏洞, 中性水素, 水素, 電波發射源, 電波接收盤組, 光學望遠鏡]
hero: https://apod.nasa.gov/apod/fap/image/2202/MwCenter_MeerKATMunoz_1080_annotated.jpg
summary: 銀河中心是發生啥物代誌？若是欲用光學望遠鏡就真歹講，因為可見光會去予星際塗粉閘著，煞看無。
---

{{% apod %}}

- 原始文章：[The Galactic Center in Radio from MeerKAT](https://apod.nasa.gov/apod/ap220202.html)
- 影像提供：[Ian Heywood](https://www.physics.ox.ac.uk/our-people/Heywood) ([Oxford U.](https://www.physics.ox.ac.uk/)), [SARAO](https://www.sarao.ac.za/); 色水處理：[Juan Carlos Munoz-Mateos](https://flickr.com/photos/astro_jcm/) ([ESO](https://www.eso.org/))
- 開放科學：[超過 2700 个天文物理 ê 程式碼資料庫予你耍](https://ascl.net/code/all)
- 台文翻譯：[An-Li Tsai][An-Li Tsai] ([NCU][NCU])

## [漢羅] MeerKAT 電波陣列望遠鏡 翕 ê 銀河中心 ê 電波影像
銀河中心是發生啥物代誌？
若是欲用光學望遠鏡就真歹講，因為 [可見光][visible light] 會去予銀河中心 ê 星際塗粉閘著，煞看無。
毋閣若是用其他波段，比論講 [電波波段][radio]，就會當看著 [銀河中心][galactic center]。
而且你閣會當看著一个 [足趣味 ê 活跳區][interesting and active place]。
[這張相片][featured picture] 是最近用 [MeerKAT 電波陣列望遠鏡][MeerKAT array] 翕 ê 銀河中心 ê 影像。
MeerKAT tī [南非][South Africa]，伊攏總有 64 个電波接收盤。
這張相片 ê 闊度是 4 粒 [月娘][the Moon]（2 [度][degrees]）遐爾大。
翕著 ê 影像是遮爾豐富、遮爾深、閣遮爾清楚。
這張影像實在是有夠清楚 ê。
內底有足濟 [咱已經知影 ê 天體][Many known sources]，包括有足濟人馬座 ê 天體，這是因為銀河中心 to̍h tī [人馬座][constellation Sagittarius] ê 方向。
Tī 咱銀河中心 ê [人馬座 A][Sgr A 1]，to̍h 踮這張相片 ê 中央，遐有一粒 超大質量烏洞。
相片內底閣有其他天體，毋閣咱較無遐爾清楚。
比論講有一个 [銀河弧][the Arc]，to̍h tī [人馬座 A][Sgr A 2] ê 倒爿，閣有足濟雲絲結構。
[MeerKAT 電波陣列望遠鏡 ê 目的][Goals for MeerKAT] 是欲揣 中性水素 ê 電波發射源。
彼是 ùi 較少年 ê 宇宙 抑是 較遠較短 ê [電波爍光][radio flashes] 來 ê。


## [POJ] MeerKAT tiān-pho tīn-lia̍t bōng-oán-kiàⁿ hip ê Gîn-hô-tiong-sèng ê tiān-pho iáⁿ-siōng
Gîn-hô tiong-sèng sī hoat-seng siáⁿ-mih tāi-chì?
Nā-sī beh iōng kng-ha̍k bōng-oán-kiàⁿ to̍h chin phái-kóng, in-ūi khó-kiàn-kng ē khì hō͘ Gîn-hô-tiong-sim ê seng-chè-thô͘-hún cha̍h-tio̍h, soah khòaⁿ-bô.
M̄-koh nā-sī iōng kî-tha pho-tōaⁿ, pí-lūn-kóng tiān-pho pho-tōaⁿ, to̍h ē-tàng khòaⁿ-tio̍h Gîn-hô-tiong-sim.
Jî-chhiáⁿ lí koh ē-tàng khòaⁿ-tio̍h chi̍t-ê chiok chhù-bī ê oa̍h-thiàu-khu.
Chit-tiuⁿ siòng-phìⁿ sī chòe-kīn iōng MeerKAT tiān-pho tīn-lia̍t bōng-oán-kiàⁿ hip ê Gîn-hô-tiong-sim ê iáⁿ-siōng.
MeerKAT tī Lâm-hui, i lóng-chóng ū la̍k-cha̍p-sì ê tiān-pho chiap-siu-pôaⁿ.
Chit-tiuⁿ siòng-phìⁿ ê khoah-tō͘ sī sì lia̍p goe̍h-niû (nn̄g tō͘) hiah-nī tōa.
Hip-tio̍h ê iáⁿ-siōng sī chiah-nī hong-hù, chiah-nī chhim, koh chiah-nī chheng-chhó͘.
Chit-tiuⁿ iáⁿ-siōng si̍t-chāi sī ū-kàu chheng-chhó͘ ê.
Lāi-té ū chiok-chōe lán í-keng chai-iáⁿ ê thian-thé, pau-koah ū chiok-chōe Jîn-má-chō ê thian-thé, che-sī in-ūi Gîn-hô-tiong-sim to̍h tī Jîn-má-chō ê hong-hiòng.
Tī lán Gîn-hô-tiong-sim ê Jîn-má-chō A, to̍h tiám chit-tiuⁿ siòng-phìⁿ ê tiong-ng, hiah ū chi̍t-lia̍p chhiau-tōa-chit-liōng o͘-tōng.
Siòng-phìⁿ lāi-té koh ū kî-tha thian-thé, m̄-koh lán khah bô hiah-nī chheng-chhó͘.
Pí-lūn-kóng ū chi̍t-ê Gîn-hô-hô͘, to̍h tī Jîn-má-chō A ê tò-pêng, koh ū chiok-chōe hûn-si kiat-kò͘.
MeerKAT tiān-pho tīn-lia̍t bōng-oán-kiàⁿ ê bo̍k-te̍k sī beh chhoe tiong-sèng chúi-sò͘ ê tiān-pho hoat-siā-goân.
He sī ùi khah siàu-liân ê ú-tiū iah-sī khah hn̄g khah té ê tiān-pho sih-kng lâi ê.

## [KIP] MeerKAT tiān-pho tīn-lia̍t bōng-uán-kiànn hip ê Gîn-hô-tiong-sìng ê tiān-pho iánn-siōng
Gîn-hô tiong-sìng sī huat-sing siánn-mih tāi-tsì?
Nā-sī beh iōng kng-ha̍k bōng-uán-kiànn to̍h tsin phái-kóng, in-uī khó-kiàn-kng ē khì hōo Gîn-hô-tiong-sim ê sing-tsè-thôo-hún tsa̍h-tio̍h, suah khuànn-bô.
M̄-koh nā-sī iōng kî-tha pho-tuānn, pí-lūn-kóng tiān-pho pho-tuānn, to̍h ē-tàng khuànn-tio̍h Gîn-hô-tiong-sim.
Jî-tshiánn lí koh ē-tàng khuànn-tio̍h tsi̍t-ê tsiok tshù-bī ê ua̍h-thiàu-khu.
Tsit-tiunn siòng-phìnn sī tsuè-kīn iōng MeerKAT tiān-pho tīn-lia̍t bōng-uán-kiànn hip ê Gîn-hô-tiong-sim ê iánn-siōng.
MeerKAT tī Lâm-hui, i lóng-tsóng ū la̍k-tsa̍p-sì ê tiān-pho tsiap-siu-puânn.
Tsit-tiunn siòng-phìnn ê khuah-tōo sī sì lia̍p gue̍h-niû (nn̄g tōo) hiah-nī tuā.
Hip-tio̍h ê iánn-siōng sī tsiah-nī hong-hù, tsiah-nī tshim, koh tsiah-nī tshing-tshóo.
Tsit-tiunn iánn-siōng si̍t-tsāi sī ū-kàu tshing-tshóo ê.
Lāi-té ū tsiok-tsuē lán í-king tsai-iánn ê thian-thé, pau-kuah ū tsiok-tsuē Jîn-má-tsō ê thian-thé, tse-sī in-uī Gîn-hô-tiong-sim to̍h tī Jîn-má-tsō ê hong-hiòng.
Tī lán Gîn-hô-tiong-sim ê Jîn-má-tsō A, to̍h tiám tsit-tiunn siòng-phìnn ê tiong-ng, hiah ū tsi̍t-lia̍p tshiau-tuā-tsit-liōng oo-tōng.
Siòng-phìnn lāi-té koh ū kî-tha thian-thé, m̄-koh lán khah bô hiah-nī tshing-tshóo.
Pí-lūn-kóng ū tsi̍t-ê Gîn-hô-hôo, to̍h tī Jîn-má-tsō A ê tò-pîng, koh ū tsiok-tsuē hûn-si kiat-kòo.
MeerKAT tiān-pho tīn-lia̍t bōng-uán-kiànn ê bo̍k-ti̍k sī beh tshue tiong-sìng tsuí-sòo ê tiān-pho huat-siā-guân.
He sī uì khah siàu-liân ê ú-tiū iah-sī khah hn̄g khah té ê tiān-pho sih-kng lâi ê.

## [English] The Galactic Center in Radio from MeerKAT
What's happening at the center of our galaxy?
It's hard to tell with optical telescopes since [visible light][visible light] is blocked by intervening interstellar dust.
In other bands of light, though, such as [radio][radio], the [galactic center][galactic center] can be imaged and shows itself to be quite an [interesting and active place][interesting and active place].
The [featured picture][featured picture] shows the latest image of our Milky Way's center by the [MeerKAT array][MeerKAT array] of 64 radio dishes in [South Africa][South Africa].
Spanning four times the angular size of [the Moon][the Moon] (2 [degrees][degrees], the image is impressively vast, deep, and detailed.
[Many known sources][Many known sources] are shown in clear detail, including many with a prefix of Sgr, since the Galactic Center is in the direction of the [constellation Sagittarius][constellation Sagittarius].
In our Galaxy's Center lies [Sgr A][Sgr A 1], found here in the image center, which houses the Milky Way's central supermassive black hole.
Other sources in the image are not as well understood, including [the Arc][the Arc], just to the left of [Sgr A][Sgr A 2], and numerous filamentary threads.
[Goals for MeerKAT][Goals for MeerKAT] include searching for radio emission from neutral hydrogen emitted in a much younger universe and brief but distant [radio flashes][radio flashes].

## 詞彙學習（台語漢字/POJ/KIP/華語漢字/English）
- 【MeerKAT 電波陣列望遠鏡】MeerKAT tiān-pho tīn-lia̍t bōng-oán-kiàⁿ/MeerKAT tiān-pho tīn-lia̍t bōng-uán-kiànn/MeerKAT 電波陣列望遠鏡/MeerKAT array
- 【可見光】khó-kiàn-kng/khó-kiàn-kng/可見光/visible light
- 【光學望遠鏡】kng-ha̍k bōng-oán-kiàⁿ/kng-ha̍k bōng-uán-kiànn/光學望遠鏡/optical telescope
- 【電波接收盤】tiān-pho chiap-siu-pòaⁿ/tiān-pho tsiap-siu-puànn/電波接收盤/radio dish
- 【星際塗粉】seng-chè-thô͘-hún/sing-tsè-thôo-hún/星際灰塵/interstellar dust
- 【超大質量烏洞】chhiau-tōa-chit-liōng o͘-tōng/tshiau-tuā-tsit-liōng oo-tōng/超大質量黑洞/supermassive black hole
- 【銀河弧】Gîn-hô-hô͘/Gîn-hô-hôo/銀河弧/the Arc
- 【人馬座】Jîn-má-chō/Jîn-má-tsō/人馬座/Sagittarius
- 【人馬座 A】Jîn-má-chō A/Jîn-má-tsō A/人馬座 A/Sgr A
- 【中性水素】tiong-sèng-chúi-sò͘/tiong-sìng-tsuí-sòo/中性氫/neutral hydrogen
- 【電波爍光】tiān-pho sih-kng/tiān-pho sih-kng/電波閃光/radio flashes



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[visible light]:https://science.nasa.gov/ems/09_visiblelight
[radio]:https://science.nasa.gov/ems/05_radiowaves
[galactic center]:https://apod.nasa.gov/apod/ap180729.html
[interesting and active place]:https://www.sarao.ac.za/media-releases/new-meerkat-radio-image-reveals-complex-heart-of-the-milky-way/
[featured picture]:https://flickr.com/photos/astro_jcm/51847931721/
[MeerKAT array]:https://www.sarao.ac.za/gallery/meerkat/
[South Africa]:https://en.wikipedia.org/wiki/South_Africa
[the Moon]:https://solarsystem.nasa.gov/moons/earths-moon/overview/
[degrees]:https://www.mathsisfun.com/geometry/degrees.html
[Many known sources]:https://apod.nasa.gov/apod/ap020803.html
[constellation Sagittarius]:https://en.wikipedia.org/wiki/Sagittarius_(constellation)
[Sgr A 1]:https://en.wikipedia.org/wiki/Sagittarius_A
[the Arc]:https://apod.nasa.gov/apod/ap020521.html
[Sgr A 2]:https://apod.nasa.gov/apod/ap180122.html
[Goals for MeerKAT]:https://www.sarao.ac.za/large-survey-projects/
[radio flashes]:http://astronomy.swin.edu.au/cosmos/F/Fast+Radio+Bursts

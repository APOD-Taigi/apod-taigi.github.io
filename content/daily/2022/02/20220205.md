---
title: 共生變星 水瓶座 R 星
date: 2022-02-05
publishdate: 2022-02-05T11:45:00+0800
tags: [共生變星, 水瓶座 R 星, 紅巨星, 巨星, 白矮星, 變星, 熱核爆炸, 哈伯太空望遠鏡, Chandar X-光 天文台, 噴流]
hero: https://apod.nasa.gov/apod/image/2202/archives_raquarii.jpg
summary: 變星 水瓶座 R 星 實際上是一組雙星系統，這兩粒看起來是有密切 ê 共生關係。

---

{{% apod %}}

- 原始文章：[Symbiotic R Aquarii](https://apod.nasa.gov/apod/ap220205.html)
- 影像提供：X-光：[NASA](https://www.nasa.gov/)/[CXC](https://chandra.harvard.edu/)/SAO/R. Montez et al.; 光學：資料來源：NASA/[ESA](https://www.esa.int/)/[STScI](https://www.stsci.edu/), 資料處理：[Judy Schmidt](https://geckzilla.com/) (CC BY-NC-SA)
- 台文翻譯：[An-Li Tsai][An-Li Tsai] ([NCU][NCU])

## [漢羅] 共生變星 水瓶座 R 星
[變星 水瓶座 R 星][Variable star R Aquarii] 實際上是一組雙星系統，[這兩粒][two stars that] 看起來是有密切 ê 共生關係。
這張是太空望遠鏡翕 ê [光學 kah X-光][space-based optical/x-ray] ê 組合影像，中央這粒離咱有 710 光年遠。
這个趣味 ê 系統有一粒較冷 ê [紅巨星][red giant star] kah 一粒較高溫較實密 ê [白矮星][white dwarf star]，攏踅 in 共同 ê 質量中心 leh 行。
你若是用雙筒望遠鏡來 kā 看，to̍h 會發現 水瓶座 R 星 tī 一冬左右 ê 時間 沓沓仔改變伊 ê 光度。
這个雙星系統 ê 可見光主要是 ùi 紅巨星來 ê。
這是一粒 [Mira][Mira]-型 ê 長週期 [變星][variable star]。
包 tī 較冷彼粒巨星外口 ê 物質，會去予重力搝到較細粒、較實密彼粒白矮星。
落尾會 [引起][eventually triggering] 熱核爆炸，kā 物質噴到太空中。
天文學家 tī 過去幾若十年捌看過這款爆發。
相片內底紅色 kah 藍色 ê 就是哈伯太空望遠鏡翕著 ê。
[這款美麗 ê 結構][these spectacular structures] 差不多有 1 光年闊，這是一个較老 ê 爆發 ê 觀測證據。
這个觀測資料是 ùi Chandar X-光 天文台（茄仔色）來 ê。
內底是白矮星 ê 噴流 kah 伊邊仔 ê 物質相挵，產生 ê X-光 衝擊波。



## [POJ] Kiōng-seng Piàn-seng Chúi-pân-chō R chhiⁿ
Piàn-seng Chúi-pân-chō R chhiⁿ si̍t-chè-siōng sī chi̍t-cho͘ siang-chhiⁿ-hē-thóng, chi̍t nn̄g-lia̍p khòaⁿ--khí-lâi sī ū bi̍t-chhiat ê kiōng-seng koan-hē.
Chit-tiuⁿ sī thài-khong bōng-oán-kiàⁿ hip ê kng-ha̍k kah X-kng ê cho͘-ha̍p iáⁿ-siōng, tiong-ng chit-lia̍p lī lán ū chhit-pah-it kng-nî hn̄g.
Chit-ê chhù-bī ê hē-thóng ū chi̍t-lia̍p khah léng ê âng-kū-chhiⁿ kah chi̍t-lia̍p khah ko-un khah cha̍t-ba̍t ê pe̍h-é-chhiⁿ, lóng se̍h in kiōng-tông ê chit-liōng-tiong-sim leh kiâⁿ.
Lí nā-sī iōng siang-tâng bōng-oán-kiàⁿ lâi kā khòaⁿ, to̍h ē hoat-hiān Chúi-pân-chō R chhiⁿ tī chi̍t tang chó-iū ê sî-kan tau̍h-tau̍h-á kái-piàn i ê kng-tō͘.
Chit-ê siang-chhiⁿ hē-thóng ê khó-kiàn-kng chú-iàu sī ùi âng-kū-chhiⁿ lâi ê.
Che sī chi̍t-lia̍p Mira-hêng ê tn̂g-chiu-kî piàn-seng.
Pau tī khah léng hit-lia̍p kū-chhiⁿ gōa-kháu ê bu̍t-chit, ē khì hō͘ tiōng-le̍k giú kàu khah sè-lia̍p, khah cha̍t-ba̍t hit-lia̍p pe̍h-é-chhiⁿ.
Lo̍h-bóe ē ín-khí jia̍t-he̍k-po̍k-chà, kā bu̍t-chit phùn kàu thài-khong tiong.
Thian-bûn-ha̍k-ka tī kòe-khì kúi-ā cha̍p nî bat khòaⁿ-kòe chit-khoán po̍k-hoat.
Siòng-phìⁿ lāi-té âng-sek kah nâ-sek ê tō-sī Ha-peh-thài-khong-bōng-oán-kiàⁿ hip-tio̍h ê.
Chit-khoán bí-lē ê kiat-kò͘ chha-put-to ū chi̍t kng-nî khoah, che sī chi̍t-ê khah lāu ê po̍k-hoat ê koan-chhek chèng-kù.
Chit-ê koan-chhek chu-liāu sī ùi Chandar X-kng Thian-bûn-tâi (kiô-á-sek) lâi ê.
Lāi-té sī pe̍h-é-chhiⁿ ê phùn-liû kah i piⁿ-á ê bu̍t-chit sio-lòng, sán-seng ê X-kng chhiong-kek-phō.

## [KIP] Kiōng-sing Piàn-sing Tsuí-pân-tsō R tshinn
Piàn-sing Tsuí-pân-tsō R tshinn si̍t-tsè-siōng sī tsi̍t-tsoo siang-tshinn-hē-thóng, tsi̍t nn̄g-lia̍p khuànn--khí-lâi sī ū bi̍t-tshiat ê kiōng-sing kuan-hē.
Tsit-tiunn sī thài-khong bōng-uán-kiànn hip ê kng-ha̍k kah X-kng ê tsoo-ha̍p iánn-siōng, tiong-ng tsit-lia̍p lī lán ū tshit-pah-it kng-nî hn̄g.
Tsit-ê tshù-bī ê hē-thóng ū tsi̍t-lia̍p khah líng ê âng-kū-tshinn kah tsi̍t-lia̍p khah ko-un khah tsa̍t-ba̍t ê pe̍h-é-tshinn, lóng se̍h in kiōng-tông ê tsit-liōng-tiong-sim leh kiânn.
Lí nā-sī iōng siang-tâng bōng-uán-kiànn lâi kā khuànn, to̍h ē huat-hiān Tsuí-pân-tsō R tshinn tī tsi̍t tang tsó-iū ê sî-kan ta̍uh-ta̍uh-á kái-piàn i ê kng-tōo.
Tsit-ê siang-tshinn hē-thóng ê khó-kiàn-kng tsú-iàu sī uì âng-kū-tshinn lâi ê.
Tse sī tsi̍t-lia̍p Mira-hîng ê tn̂g-tsiu-kî piàn-sing.
Pau tī khah líng hit-lia̍p kū-tshinn guā-kháu ê bu̍t-tsit, ē khì hōo tiōng-li̍k giú kàu khah sè-lia̍p, khah tsa̍t-ba̍t hit-lia̍p pe̍h-é-tshinn.
Lo̍h-bué ē ín-khí jia̍t-hi̍k-po̍k-tsà, kā bu̍t-tsit phùn kàu thài-khong tiong.
Thian-bûn-ha̍k-ka tī kuè-khì kuí-ā tsa̍p nî bat khuànn-kuè tsit-khuán po̍k-huat.
Siòng-phìnn lāi-té âng-sik kah nâ-sik ê tō-sī Ha-peh-thài-khong-bōng-uán-kiànn hip-tio̍h ê.
Tsit-khuán bí-lē ê kiat-kòo tsha-put-to ū tsi̍t kng-nî khuah, tse sī tsi̍t-ê khah lāu ê po̍k-huat ê kuan-tshik tsìng-kù.
Tsit-ê kuan-tshik tsu-liāu sī uì Chandar X-kng Thian-bûn-tâi (kiô-á-sik) lâi ê.
Lāi-té sī pe̍h-é-tshinn ê phùn-liû kah i pinn-á ê bu̍t-tsit sio-lòng, sán-sing ê X-kng tshiong-kik-phō.

## [English] Symbiotic R Aquarii
[Variable star R Aquarii][Variable star R Aquarii] is actually an interacting binary star system, [two stars that][two stars that] seem to have a close symbiotic relationship.
Centered in this [space-based optical/x-ray][space-based optical/x-ray] composite image it lies about 710 light years away.
The intriguing system consists of a cool [red giant star][red giant star] and hot, dense [white dwarf star][white dwarf star] in mutual orbit around their common center of mass.
With binoculars you can watch as R Aquarii steadily changes its brightness over the course of a year or so.
The binary system's visible light is dominated by the red giant, itself a [Mira][Mira]-type long period [variable star][variable star].
But material in the cool giant star's extended envelope is pulled by gravity onto the surface of the smaller, denser white dwarf, [eventually triggering][eventually triggering] a thermonuclear explosion, blasting material into space.
Astronomers have seen such outbursts over recent decades.
Evidence for much older outbursts is seen in [these spectacular structures][these spectacular structures] spanning almost a light-year as observed by the Hubble Space Telescope (in red and blue).
Data from the Chandra X-ray Observatory (in purple) shows the X-ray glow from shock waves created as a jet from the white dwarf strikes surrounding material.

## 詞彙學習（台語漢字/POJ/KIP/華語漢字/English）
- 【共生變星】kiōng-seng piàn-seng/kiōng-sing piàn-sing/共生變星/symbiotic variable
- 【水瓶座 R 星】Chúi-pân-chō R chhiⁿ/Tsuí-pân-tsō R tshinn/水瓶座 R 星/R Aquarii
- 【紅巨星】âng-kū-chhiⁿ/âng-kū-tshinn/紅巨星/red giant star
- 【白矮星】pe̍h-é-chhiⁿ/pe̍h-é-tshinn/白矮星/white dwarf star
- 【熱核爆炸】jia̍t-he̍k po̍k-chà/jia̍t-hi̍k po̍k-tsà/熱核爆炸/thermonuclear explosion
- 【雙星系統】siang-chhiⁿ-hē-thóng/siang-tshinn-hē-thóng/雙星系統/binary system
- 【哈伯太空望遠鏡】Ha-peh Thài-khong-bōng-oán-kiàⁿ/Ha-peh Thài-khong-bōng-uán-kiànn/哈伯太空望遠鏡/
- 【Chandar X-光 天文台】Chandar X-kng Thian-bûn-tâi/Chandar X-kng Thian-bûn-tâi/Chandar X-光 天文台/Chandra X-ray Observatory
- 【噴流】phùn-liû/phùn-liû/噴流/jet


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Variable star R Aquarii]:https://www.aavso.org/vsots_raqr
[two stars that]:http://chandra.harvard.edu/photo/2017/raqr/
[space-based optical/x-ray]:https://chandra.harvard.edu/photo/2022/archives/
[red giant star]:https://en.wikipedia.org/wiki/Red_giant
[white dwarf star]:https://imagine.gsfc.nasa.gov/science/objects/dwarfs2.html
[Mira]:https://apod.nasa.gov/apod/ap060722.html
[variable star]:https://www.aavso.org/public
[eventually triggering]:https://apod.nasa.gov/apod/ap060726.html
[these spectacular structures]:https://www.nasa.gov/mission_pages/chandra/news/an-expanse-of-light.html

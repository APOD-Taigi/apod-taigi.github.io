---
title: 直接投影：提 tī 手--lih ê 月娘
date: 2022-02-28
publishdate: 2022-02-28T11:45:00+0800
tags: [月娘, 輝度, 投影, 太陽, 月球, 雪月, 直徑, 日食, 月圓]
hero: https://apod.nasa.gov/apod/fap/image/2202/MoonHands_Graphy_960.jpg
summary: 你毋免用望遠鏡 to̍h 知影伊這馬咧看啥物。咱若是 kā 望遠鏡看著 ê 景色投影到一个較大 ê 所在，應該是真利便。
---

{{% apod %}}

- 原始文章：[Direct Projection: The Moon in My Hands](https://apod.nasa.gov/apod/ap220228.html)
- 影像來源 kah 版權：[Jeff Graphy](https://www.facebook.com/Jeffgraphyphotography/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 直接投影：提 tī 手--lih ê 月娘
你毋免用望遠鏡 to̍h 知影伊這馬咧看啥物。
咱若是 kā [望遠鏡][telescope] 看著 ê 景色投影到一个較大 ê 所在，應該是真利便。
因為會當 kā 一粒 [足光 ê 天體][very bright sources] 傷強 ê 輝度 沖較薄咧。
這款 沖較薄咧 ê 投影技術實在是真利便，咱會當 kā 用 tī 像 [太陽][the Sun] 這款足光 ê 天體，尤其是拄著 [日食][solar eclipse] ê 時陣。
這張孤張感光 ê 相片，to̍h 是 kā 這个投影技術用 tī [月圓][full moon] 時 [傷光][too-bright] ê 月球。
二月 ê 月圓出現 tī 兩禮拜前。
Tī 一寡北爿國家 ê 文化內底，這款月娘 to̍h [叫做 雪月][called the Snow Moon]。
投影 ê 儀器是 直徑 62 公分闊 ê 望遠鏡，to̍h tī 法國 [Alps 山頭][Alps] ê [Saint-Véran][Saint-Véran] [天文台][Observatory] 內底。
直接看月圓時 ê 月球是有較簡單，因為伊無 [遐爾光][too bright]。
毋閣你 to̍h 無法度看著遮爾濟細節矣！
[後一擺][next chance] 閣拄著月圓，會 tī 3 月 17。

## [POJ] Ti̍t-chiap tâu-iáⁿ: The̍h tī Chhiú--lih ê Goe̍h-niû
Lí m̄-bián iōng bōng-oán-kiàⁿ to̍h chai-iáⁿ i chit-má leh khòaⁿ siáⁿ-mih.
Lán nā-sī kā bōng-oán-kiàⁿ khòaⁿ--tio̍h ê kéng-sek tâu-iáⁿ kàu chi̍t-ê khah tōa ê só͘-chāi, èng-kai sī chin lī-piān.
In-ūi ē-tàng kā chi̍t-lia̍p chiok kng ê thian-thé siūⁿ kiông ê hui-tō͘ chhiong khah po̍h leh.
Chit-khoán chhiong khah po̍h leh ê tâu-iáⁿ ki-su̍t si̍t-chāi sī chin lī-piān, lán ē-tàng kā iōng tī chhiūⁿ Thài-iông chit-khoán chiok kng ê thian-thé, iû-kî sī tú-tio̍h Ji̍t-si̍t ê sî-chūn.
Chit-tiuⁿ ko͘-tiuⁿ kám-kng ê siòng-phìⁿ, to̍h sī kā chit-ê tâu-iáⁿ ki-su̍t iōng tī goe̍h-îⁿ-sî siūⁿ kng ê Goe̍h-kiû.
Jī goe̍h ê goe̍h-îⁿ chhut-hiān tī nn̄g lé-pài chêng.
Tī chi̍t-kóa pak-pêng kok-ka ê bûn-hòa lāi-té, chit-khoán goe̍h-niû to̍h kiò chò Soat-goe̍h.
Tâu-iáⁿ ê gî-khì sī ti̍t-kèng 62 kong-hun khoah ê bōng-oán-kiàⁿ, to̍h tī Hoat-kok Alps soaⁿ-thâu ê Saint-Véran thian-bûn-tâi lāi-té.
Ti̍t-chiap khòaⁿ goe̍h-îⁿ-sî ê Goe̍h-kiû sī ū khah kán-tan, in-ūi i bô hiah-nī kng.
M̄-koh lí to̍h bô-hoat-tō͘ khòaⁿ-tio̍h chiah-nī chōe sè-chiat ah!
Āu chi̍t-pái koh tú-tio̍h goe̍h-îⁿ, ē tī saⁿ goe̍h cha̍p-chhit.

## [KIP] Ti̍t-tsiap tâu-iánn: The̍h tī Tshiú--lih ê Gue̍h-niû
Lí m̄-bián iōng bōng-uán-kiànn to̍h tsai-iánn i tsit-má leh khuànn siánn-mih.
Lán nā-sī kā bōng-uán-kiànn khuànn--tio̍h ê kíng-sik tâu-iánn kàu tsi̍t-ê khah tuā ê sóo-tsāi, ìng-kai sī tsin lī-piān.
In-uī ē-tàng kā tsi̍t-lia̍p tsiok kng ê thian-thé siūnn kiông ê hui-tōo tshiong khah po̍h leh.
Tsit-khuán tshiong khah po̍h leh ê tâu-iánn ki-su̍t si̍t-tsāi sī tsin lī-piān, lán ē-tàng kā iōng tī tshiūnn Thài-iông tsit-khuán tsiok kng ê thian-thé, iû-kî sī tú-tio̍h Ji̍t-si̍t ê sî-tsūn.
Tsit-tiunn koo-tiunn kám-kng ê siòng-phìnn, to̍h sī kā tsit-ê tâu-iánn ki-su̍t iōng tī gue̍h-înn-sî siūnn kng ê Gue̍h-kiû.
Jī gue̍h ê gue̍h-înn tshut-hiān tī nn̄g lé-pài tsîng.
Tī tsi̍t-kuá pak-pîng kok-ka ê bûn-huà lāi-té, tsit-khuán gue̍h-niû to̍h kiò tsò Suat-gue̍h.
Tâu-iánn ê gî-khì sī ti̍t-kìng 62 kong-hun khuah ê bōng-uán-kiànn, to̍h tī Huat-kok Alps suann-thâu ê Saint-Véran thian-bûn-tâi lāi-té.
Ti̍t-tsiap khuànn gue̍h-înn-sî ê Gue̍h-kiû sī ū khah kán-tan, in-uī i bô hiah-nī kng.
M̄-koh lí to̍h bô-huat-tōo khuànn-tio̍h tsiah-nī tsuē sè-tsiat ah!
Āu tsi̍t-pái koh tú-tio̍h gue̍h-înn, ē tī sann gue̍h tsa̍p-tshit.

## [English] Direct Projection: The Moon in My Hands
You don't have to look through a telescope to know where its pointing.
Allowing the [telescope][telescope] to project its image onto a large surface can be useful because it dilutes the intense brightness of [very bright sources][very bright sources].
Such dilution is useful for looking at [the Sun][the Sun], for example during a [solar eclipse][solar eclipse].
In the featured single-exposure image, though, it is a [too-bright][too-bright] [full moon][full moon] that is projected.
This February full moon occurred two weeks ago and is [called the Snow Moon][called the Snow Moon] by some northern cultures.
The projecting instrument is the main 62-centimeter telescope at the [Saint-Véran][Saint-Véran] [Observatory][Observatory] high in the French [Alps][Alps].
Seeing a full moon directly is easier because it is not [too bright][too bright], although you won't see this level of detail.
Your [next chance][next chance] will occur on March 17.

## 詞彙學習（台語漢字/POJ/KIP/華語漢字/English）
- 【輝度】hui-tō͘/hui-tōo/亮度/brightness
- 【投影】tâu-iáⁿ/tâu-iánn/投影/projection
- 【雪月】Soat-goe̍h/Suat-gue̍h/雪月/Snow Moon
- 【直徑】ti̍t-kèng/ti̍t-kìng/直徑/diameter
- 【日食】Ji̍t-si̍t/Ji̍t-si̍t/日食/solar eclipse


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[telescope]:https://spaceplace.nasa.gov/telescopes/en/
[very bright sources]:https://en.wikipedia.org/wiki/List_of_brightest_natural_objects_in_the_sky
[the Sun]:https://spaceplace.nasa.gov/all-about-the-sun/en/
[solar eclipse]:https://apod.nasa.gov/apod/ap080802.html
[too-bright]:https://www.nasa.gov/feature/episode-19-we-asked-a-nasa-scientist-why-can-you-see-the-moon-during-the-day
[full moon]:https://apod.nasa.gov/apod/ap160201.html
[called the Snow Moon]:https://www.timeanddate.com/astronomy/moon/full-moon-names.html
[Saint-Véran]:https://youtu.be/snB8f_4KoB0
[Observatory]:https://en.wikipedia.org/wiki/Observatory_of_Saint-Veran
[Alps]:https://en.wikipedia.org/wiki/Alps
[too bright]:https://cdn.shopify.com/s/files/1/0591/9784/9807/products/cat-with-sunglasses-advanced-animals-cats-paint-by-numbers-global-figuredart-free-shipping_972_640x.jpg
[next chance]:https://svs.gsfc.nasa.gov/4955

---
title: 變色杜定分子雲 I
date: 2022-02-17
publishdate: 2022-02-17T11:45:00+0800
tags: [變色杜定分子雲 I, 變色杜定分子雲複合體, 變色杜定分子雲, 恆星形成區, 本地波, 反射星雲, Ced 110, Ced 111, 變色杜定紅外線星雲, Cha IRN, 低質量恆星, 物質流]
hero: https://apod.nasa.gov/apod/fap/image/2202/Chamaeleon_RobertEder1024.jpg
summary: 這幅望遠鏡南天景色內底有烏-mih-mà ê 烏雲 kah 光-iàⁿ-iàⁿ ê 星雲。這表示講是遮有足濟少年恆星，恆星形成 ê 活動嘛真鬧
categories: [podcast]
vocals: [阿錕]
---

{{% apod %}}

- 原始文章：[Chamaeleon I Molecular Cloud](https://apod.nasa.gov/apod/ap220217.html)
- 影像來源 kah [版權][copyright]：資料來源：Stas Volskiy (Chilescope.com), 資料處理：[Robert Eder](https://artis-mastering.at/kontakt)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl23hinhz0uo301w6hsoeg766" >}}

## [漢羅] 變色杜定分子雲 I
這幅望遠鏡南天景色內底有 [烏-mih-mà ê 烏雲][Dark markings] kah 光-iàⁿ-iàⁿ ê 星雲。
這表示講遮有足濟少年恆星，[恆星形成][star formation] ê 活動嘛 [真鬧熱][active]。
In chhāi tī 干焦 650 光年遠 ê 所在爾爾，踮 變色杜定分子雲複合體 kah [本地波][local bubble] ê [邊界][at the boundary]。
Tī 1946 年編 ê Cederblad 目錄內底，有少年恆星 ê 恆星形成區 去予當做是厚塗粉 ê 反射星雲。
這个目錄內底閣有 C-形 ê Cederblad 110，to̍h tī 相片倒爿中央。
藍色 ê Cederblad 111 to̍h tī 伊 ê 下跤。
這張相片內底閣有一个足顯目 ê 部份，是 柑仔色、V-形 ê [變色杜定紅外線星雲][Chamaeleon Infrared Nebula] (Cha IRN)。
彼是去予新形成 ê 低質量恆星 ê 物質流 kā 雕出來 ê 形體。
[這幅構圖袂䆀 ê 影像][The well-composed image] 有 1.5 度闊。
用附近 ê [變色杜定分子雲 I][Chamaeleon I molecular cloud] ê 距離來推算，這差不多是 17 光年闊。

## [POJ] Piàn-sek-tō͘-tēng hūn-chú-hûn I
Chit-pak bōng-oán-kiàⁿ lâm-thian kéng-sek lāi-té ū o͘-mih-mà ê o͘-hûn kah kng-iàⁿ-iàⁿ ê seng-hûn.
Che piáu-sī kóng chiah ū chiok-chōe siàu-liân hêng-chhiⁿ, hêng-chhiⁿ hêng-sêng ê oa̍h-tāng mā chin nāu-jia̍t.
In chhāi tī kan-na 650 kng-nî hn̄g ê só͘-chāi niā-niā, tiàm Piàn-sek-tō͘-tēng hūn-chú-hûn ho̍k-ha̍p-thé kah Pún-tē-pho ê pian-kài.
Tī 1946 nî pian ê Cederblad bo̍k-lo̍k lāi-té, ū siàu-liân hêng-chhiⁿ ê hêng-chhiⁿ hêng-sêng-khu khì hō͘ tòng-chòe sī kāu-thô͘-hún ê hoán-siā-seng-hûn.
Chi̍t-ê bo̍k-lo̍k lāi-té koh ū C-hêng ê Ced 110, to̍h tī siòng-phìⁿ tò-pêng tiong-ng.
Nâ-sek ê Ced 111 to̍h tī i ê ē-kha.
Chit-tiuⁿ siòng-phìⁿ lāi-té koh ū chi̍t-ê chiok hiáⁿ-ba̍k ê pō͘-hūn, sī kam-á-sek, V-hêng ê Piàn-sek-tō͘-tēng Âng-gōa-sòaⁿ seng-hûn (Cha IRN).
He sī khì hō͘ sin hêng-sêng ê kē-chit-liōng hêng-chhiⁿ ê bu̍t-chit-liû kā tiau--chhut-lâi ê hêng-thé.
Chit-pak kó͘-tô͘ bōe-bái ê iáⁿ-siōng ū 1.5 tō͘ khoah.
Iōng hū-kīn ê Piàn-sek-tō͘-tēng hūn-chú-hûn I ê kū-lî lâi thui-sǹg, che chha-put-to sī 17 kng-nî khoah.

## [KIP] Piàn-sik-tōo-tīng hūn-tsú-hûn I
Tsit-pak bōng-uán-kiànn lâm-thian kíng-sik lāi-té ū oo-mih-mà ê oo-hûn kah kng-iànn-iànn ê sing-hûn.
Tse piáu-sī kóng tsiah ū tsiok-tsuē siàu-liân hîng-tshinn, hîng-tshinn hîng-sîng ê ua̍h-tāng mā tsin nāu-jia̍t.
In tshāi tī kan-na 650 kng-nî hn̄g ê sóo-tsāi niā-niā, tiàm Piàn-sik-tōo-tīng hūn-tsú-hûn ho̍k-ha̍p-thé kah Pún-tē-pho ê pian-kài.
Tī 1946 nî pian ê Cederblad bo̍k-lo̍k lāi-té, ū siàu-liân hîng-tshinn ê hîng-tshinn hîng-sîng-khu khì hōo tòng-tsuè sī kāu-thôo-hún ê huán-siā-sing-hûn.
Tsi̍t-ê bo̍k-lo̍k lāi-té koh ū C-hîng ê Ced 110, to̍h tī siòng-phìnn tò-pîng tiong-ng.
Nâ-sik ê Ced 111 to̍h tī i ê ē-kha.
Tsit-tiunn siòng-phìnn lāi-té koh ū tsi̍t-ê tsiok hiánn-ba̍k ê pōo-hūn, sī kam-á-sik, V-hîng ê Piàn-sik-tōo-tīng Âng-guā-suànn sing-hûn (Tsa IRN).
He sī khì hōo sin hîng-sîng ê kē-tsit-liōng hîng-tshinn ê bu̍t-tsit-liû kā tiau--tshut-lâi ê hîng-thé.
Tsit-pak kóo-tôo buē-bái ê iánn-siōng ū 1.5 tōo khuah.
Iōng hū-kīn ê Piàn-sik-tōo-tīng hūn-tsú-hûn I ê kū-lî lâi thui-sǹg, tse tsha-put-to sī 17 kng-nî khuah.

## [English] Chamaeleon I Molecular Cloud
[Dark markings][Dark markings] and bright nebulae in this telescopic southern sky view are telltale signs of young stars and [active][active] [star formation][star formation].
They lie a mere 650 light-years away, [at the boundary][at the boundary] of the [local bubble][local bubble] and the Chamaeleon molecular cloud complex.
Regions with young stars identified as dusty reflection nebulae from the 1946 [Cederblad catalog][Cederblad catalog] include the C-shaped Ced 110 just above and left of center, and bluish Ced 111 below it.
Also a standout in the frame, the orange tinted V-shape of the [Chamaeleon Infrared Nebula][Chamaeleon Infrared Nebula] (Cha IRN) was carved by material streaming from a newly formed low-mass star.
[The well-composed image][The well-composed image] spans 1.5 degrees.
That's about 17 light-years at the estimated distance of the nearby [Chamaeleon I molecular cloud][Chamaeleon I molecular cloud].



## 詞彙學習（台語漢字/POJ/KIP/華語漢字/English）
- 【變色杜定分子雲 I】Piàn-sek-tō͘-tēng hūn-chú-hûn I/Piàn-sik-tōo-tīng hūn-tsú-hûn I/變色龍分子雲 I/Chamaeleon I Molecular Cloud
- 【變色杜定分子雲複合體】Piàn-sek tō͘-tēng hūn-chú-hûn ho̍k-ha̍p-thé/Piàn-sik tōo-tīng hūn-tsú-hûn ho̍k-ha̍p-thé/變色杜定分子雲複合體/the Chamaeleon molecular cloud complex
- 【恆星形成區】hêng-chhiⁿ hêng-sêng-khu/hîng-tshinn hîng-sîng-khu/恆星形成區/the star forming region
- 【變色杜定紅外線星雲】Piàn-sek tō͘-tēng Âng-gōa-sòaⁿ seng-hûn/Piàn-sik tōo-tīng Âng-guā-suànn sing-hûn/變色杜定紅外線星雲/the Chamaeleon Infrared Nebula (Cha IRN)
- 【本地波】Pún-tē-pho/Pún-tē-pho/本地波/the local bubble
- 【反射星雲】hoán-siā-seng-hûn/huán-siā-sing-hûn/反射星雲/reflection nebulae
- 【低質量恆星】kē-chit-liōng hêng-chhiⁿ/kē-tsit-liōng hîng-tshinn/低質量恆星/low-mass star
- 【物質流】bu̍t-chit-liû/bu̍t-tsit-liû/物質流/material stream
- 【Ced 110】Ced it-it-khòng/Ced it-it-khòng/Ced 110/Ced 110
- 【Ced 111】Ced it-it-it/Ced it-it-it/Ced 111/Ced 111



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Dark markings]:https://apod.nasa.gov/apod/ap090425.html
[active]:https://www.spitzer.caltech.edu/image/sig06-002a-spitzer-infrared-view-of-herbig-haro-49-50-a-cosmic-tornado
[star formation]:https://science.nasa.gov/astrophysics/focus-areas/how-do-stars-form-and-evolve
[at the boundary]:https://arxiv.org/abs/2201.05124
[local bubble]:https://skyandtelescope.org/astronomy-news/1000-light-year-bubble-is-the-source-of-all-nearby-baby-stars/?utm_source=cc&utm_medium=newsletter
[Cederblad catalog]:https://ui.adsabs.harvard.edu/abs/1946MeLuS.119....1C/abstract
[Chamaeleon Infrared Nebula]:https://noirlab.edu/public/news/noirlab2129/
[The well-composed image]:https://www.astrobin.com/hbecb2/
[Chamaeleon I molecular cloud]:https://www.esa.int/ESA_Multimedia/Images/2020/06/Chamaeleon_I_molecular_cloud_viewed_by_Herschel_and_Planck

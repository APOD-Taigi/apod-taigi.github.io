---
title: 月光下 ê 極光
date: 2022-02-12
publishdate: 2022-02-12T11:45:00+0800
tags: [極光, 膨月, 窗仔布, 日冕, 日珥, 地磁風暴, 磁層]
hero: https://apod.nasa.gov/apod/fap/image/2202/auroralakeFeb10_Heden.jpg
summary: 這工 ê 月娘是膨月，冰 tī 月光下 leh 唱歌，月光 踮 堅凍 ê 湖面 照出樹仔 ê 烏影。
categories: [podcast]
vocals: [阿錕]
---

{{% apod %}}

- 原始文章：[Aurora by Moonlight](https://apod.nasa.gov/apod/ap220212.html)
- 影像來源 kah [版權][copyright]：P-M Hedén ([Clear Skies](http://www.clearskies.se/), [TWAN](http://www.twanight.org/))
- 台文翻譯：[An-Li Tsai][An-Li Tsai] ([NCU][NCU])

{{< podcast "cl0y2xt7001dg0i1r07dv51ld" >}}

## [漢羅] 月光下 ê 極光
這个湖是 tī 瑞典 ê Stockholm 北爿 20 公里遠 ê 所在。
這工 ê 月娘是膨月，冰 tī 月光下 [leh 唱歌][was singing]，月光 踮 [堅凍 ê 湖面][frozen lake] 照出樹仔 ê 烏影。
這个迷人 ê 夜景是 tī [二月 10 號][February 10] 翕 ê。
極光爍咧爍咧，敢若窗仔布，tī 夜空 leh 跳舞。
是講大自然 tī 北方暗暝 ê 演出，定定有這款 小型地磁風暴 造成 ê 極光。
[太空天氣出現暴風雨 ê 現象][Stormy space weather]，是 日冕噴出物 造成 ê 影響。
日冕噴出物 是 幾若工前 日珥爆發 產生 ê 物件，伊才拄掃過咱地球 ê 磁層。

## [POJ] Goe̍h-kng hā ê Ke̍k-kng
Chit-ê ô͘ sī tī Sūi-tián ê Stockholm pak-pêng 20 kong-lí hn̄g ê só͘-chāi.
Chit-kang goe̍h-niû sī phòng-goe̍h, peng tī goe̍h-kng hā leh chhiùⁿ-koa, goe̍h-kng tiàm kian-tàng ê ô͘-bīn chiò chhut chhiū-á ê o͘-iáⁿ.
Chit-ê bê-lâng ê iā-kéng sī tī jī goe̍h cha̍p hō hip ê.
Ke̍k-kng sih-leh-sih-leh, ká-ná thang-á-pò͘, tī iā-khong leh thiàu-bú.
Sī-kóng tōa-chū-jiân tī pak-hong àm-mî ê ián-chhut, tiāⁿ-tiāⁿ ū chit-khoán sió-hêng tē-chû hong-pō chō-sêng ê ke̍k-kng.
Thài-khong thiⁿ-khì chhut-hiān pō-hong-ú ê hiān-siōng, sī ji̍t-bián phùn-chhut-bu̍t chō-sêng ê éng-hióng.
Ji̍t-bián phùn-chhut-bu̍t sī kúi-ā-kang chêng jī-jíⁿ po̍k-hoat sán-seng ê mi̍h-kiāⁿ, i chiah tú sàu kòe lán Tē-kiû ê chû-chân.

## [KIP] Gue̍h-kng hā ê Ki̍k-kng
Tsit-ê ôo sī tī Suī-tián ê Stockholm pak-pîng 20 kong-lí hn̄g ê sóo-tsāi.
Tsit-kang gue̍h-niû sī phòng-gue̍h, ping tī gue̍h-kng hā leh tshiùnn-kua, gue̍h-kng tiàm kian-tàng ê ôo-bīn tsiò tshut tshiū-á ê oo-iánn.
Tsit-ê bê-lâng ê iā-kíng sī tī jī gue̍h tsa̍p hō hip ê.
Ki̍k-kng sih-leh-sih-leh, ká-ná thang-á-pòo, tī iā-khong leh thiàu-bú.
Sī-kóng tuā-tsū-jiân tī pak-hong àm-mî ê ián-tshut, tiānn-tiānn ū tsit-khuán sió-hîng tē-tsû hong-pō tsō-sîng ê ki̍k-kng.
Thài-khong thinn-khì tshut-hiān pō-hong-ú ê hiān-siōng, sī ji̍t-bián phùn-tshut-bu̍t tsō-sîng ê íng-hióng.
Ji̍t-bián phùn-tshut-bu̍t sī kuí-ā-kang tsîng jī-jínn po̍k-huat sán-sing ê mi̍h-kiānn, i tsiah tú sàu kuè lán Tē-kiû ê tsû-tsân.

## [English] Aurora by Moonlight
The ice [was singing][was singing] as light from a bright gibbous Moon cast shadows across this [frozen lake][frozen lake], about 20 kilometers north of Stockholm, Sweden, planet Earth.
In the alluring night skyscape captured on [February 10][February 10], shimmering auroral curtains of light dance in the evening sky.
On that northern night nature's performance included the auroral displays fostered by a minor geomagnetic storm.
[Stormy space weather][Stormy space weather] was the result of a coronal mass ejection, erupting from a solar prominence days earlier and brushing our fair planet's magnetosphere.

## 詞彙學習（漢羅/POJ/KIP/華文/English）
- 【極光】ke̍k-kng/ki̍k-kng/極光/aurora
- 【膨月】phòng-goe̍h/phòng-gue̍h/凸月/the Gibbous Moon
- 【窗仔布】thang-á-pò͘/thang-á-pòo/窗簾/curtains
- 【地磁風暴】tē-chû hong-pō/tē-tsû hong-pō/地磁風暴/geomagnetic storm
- 【日冕】ji̍t-bián/ji̍t-bián/日冕/solar corona
- 【日珥】ji̍t-jíⁿ/ji̍t-jínn/日珥/solar prominence
- 【磁層】chû-chân/tsû-tsân/磁層/magnetosphere


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[was singing]:https://www.sciencerendezvous.ca/activities/2020/12/30/hear-ice-sing/
[frozen lake]:https://climate.nasa.gov/interactives/global-ice-viewer#/
[February 10]:https://spaceweather.com/archive.php?view=1&day=10&month=02&year=2022
[Stormy space weather]:https://www.nasa.gov/feature/goddard/2021/five-questions-about-space-weather-and-its-effects-on-earth-answered

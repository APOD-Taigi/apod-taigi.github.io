---
title: NGC 4651：雨傘星系
date: 2022-02-07
publishdate: 2022-02-07T11:45:00+0800
tags: [NGC 4651, 雨傘星系, 衛星星系, CFHT 望遠鏡, 捲螺仔星系, 星系盤]
hero: https://apod.nasa.gov/apod/fap/image/2202/NGC4651_CFHT_960.jpg
summary: 天星 leh 落雨呢！有一支巨型宇宙雨傘 tī 遐，伊到底是啥物咧？
categories: [podcast]
vocals: [阿錕]
---

{{% apod %}}

- 原始文章：[NGC 4651: The Umbrella Galaxy](https://apod.nasa.gov/apod/ap220207.html)
- 影像提供 kah [版權][copyright]：[CFHT](https://www.cfht.hawaii.edu/), [Coelum](http://www.coelum.com/), [MegaCam](https://www.cfht.hawaii.edu/Instruments/Imaging/Megacam/), [J.-C. Cuillandre](http://www.cfht.hawaii.edu/~jcc/) ([CFHT](https://www.cfht.hawaii.edu/)) & [G. A. Anselmi](http://www.coelum.com/coelum/autori/giovanni-anselmi) ([Coelum](http://www.coelum.com/))
- Ti 宇宙內底走跳：[APOD 亂數產生器](http://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl0b6axubmb360998lxp25e2q" >}}

## [漢羅] NGC 4651：雨傘星系
天星 leh 落雨呢！
有一支宇宙大雨傘 tī 遐，伊到底是啥物咧？
咱這馬知影講，伊其實是去予較細 ê [衛星星系][satellite galaxy] 影響著，是潮汐力 kā 內底 ê 恆星分佈搝做這形 ê。
中央這个主要 ê 星系是捲螺仔星系 [NGC 4561][NGC 4561]，伊差不多 kah 咱 [銀河系][Milky Way] 欲平大。
毋閣伊 ê 恆星 分佈 ê 範圍，一直到伊星系盤面頂 10 萬光年懸 ê 所在攏有。
這是因為有一个較細 ê 星系，行到 NGC 4651 附近 ê 時陣，受著引力 ê 影響，煞踅 NGC 4651 ê [長株圓軌道][eccentric orbits]，幌過來，幌過去。
按呢 [幾若遍了後][repeated encounters]，這个較細 ê 星系 to̍h 去 hŏng 變甲弄家散宅矣！
經過幾若百萬年了後，兩个星系會沓沓仔 [合併變做一个較大 ê 星系][combined larger galaxy]。
這寡四散 ê 恆星嘛會落轉來這个較大 ê 星系，變做伊 ê 一部份。
[這張影像][featured image] 是 [美國][USA] [Hawaii][Hawaii] ê [CFHT 望遠鏡][Canada-France-Hawaii Telescope] [翕 ê][captured]。
這个 [雨傘星系][Umbrella Galaxy] 離咱有 5000 萬 [光年][light-year] 遠，伊 to̍h tī [整齊][well-groomed] ê 北天星座 [后鬃座][Coma Berenices] 遐。


## [POJ] NGC 4651: Hō͘-sòaⁿ-seng-hē
Thiⁿ-chheⁿ leh lo̍h-hō͘ neh!
Ū chi̍t-ki ú-tiū tōa-hō͘-sòaⁿ tī hiah, i tàu-té sī siáⁿ-mih leh?
Lán chit-má chai-iáⁿ kóng, i kî-si̍t sī khì hō͘ khah sè ê ūi-chhiⁿ-seng-hē éng-hióng tio̍h, sī tiâu-sek-le̍k kā lāi-té ê hêng-chhiⁿ hun-pò͘ giú chò chit-hêng ê.
Tiong-ng 一个 chú-iàu ê seng-hē sī kńg-lê-á seng-hē NGC 4561, i chha-put-to kah lán Gîn-hô-hē beh pêⁿ-tōa.
M̄-koh i ê hêng-chhiⁿ hun-pò͘ ê hoān-ûi, it-ti̍t kàu i seng-hē-pôaⁿ bīn-téng cha̍p-bān kng-nî koân ê só͘-chāi lóng-ū.
Che sī in-ūi ū chi̍t-ê khah sè ê seng-hē, kiâⁿ kàu NGC 4651 hū-kīn ê sî-chūn, siū-tio̍h ín-le̍k ê éng-hióng, soah se̍h NGC 4651 ê tn̂g-tu-îⁿ kúi-tō, hàiⁿ kòe-lâi, hàiⁿ kòe-khì.
Án-ne kúi-ā-pái liáu-āu, chit-ê khah sè ê seng-hē to̍h khì hŏng piàn kah lōng-ke-sòaⁿ-the̍h ah!
Keng-kòe kúi-ā pah-bān nî liáu-āu, nn̄g-ê seng-hē ē tau̍h-tau̍h-á ha̍p-pèng chò chi̍t-ê khah tōa ê seng-hē.
Chit-kóa sì-sòaⁿ ê hêng-chhiⁿ mā ē lak-tńg-lâi chit-ê khah tōa ê seng-hē, piàn-chò i ê chi̍t-pō͘-hūn.
Chit-tiuⁿ iáⁿ-siōng sī Bí-kok Hawaii ê CFHT bōng-oán-kiàⁿ hip ê.
Chit-ê Hō͘-sòaⁿ-seng-hē lī lán ū gō͘-chheng-bān kng-nî hn̄g, i to̍h tī chéng-chê ê pak-thian seng-chō Hiō-chang-chō hiah.

## [KIP] NGC 4651: Hōo-suànn-sing-hē
Thinn-tshenn leh lo̍h-hōo neh!
Ū tsi̍t-ki ú-tiū tuā-hōo-suànn tī hiah, i tàu-té sī siánn-mih leh?
Lán tsit-má tsai-iánn kóng, i kî-si̍t sī khì hōo khah sè ê uī-tshinn-sing-hē íng-hióng tio̍h, sī tiâu-sik-li̍k kā lāi-té ê hîng-tshinn hun-pòo giú tsò tsit-hîng ê.
Tiong-ng 一个 tsú-iàu ê sing-hē sī kńg-lê-á sing-hē NGC 4561, i tsha-put-to kah lán Gîn-hô-hē beh pênn-tuā.
M̄-koh i ê hîng-tshinn hun-pòo ê huān-uî, it-ti̍t kàu i sing-hē-puânn bīn-tíng tsa̍p-bān kng-nî kuân ê sóo-tsāi lóng-ū.
Tse sī in-uī ū tsi̍t-ê khah sè ê sing-hē, kiânn kàu NGC 4651 hū-kīn ê sî-tsūn, siū-tio̍h ín-li̍k ê íng-hióng, suah se̍h NGC 4651 ê tn̂g-tu-înn kuí-tō, hàinn kuè-lâi, hàinn kuè-khì.
Án-ne kuí-ā-pái liáu-āu, tsit-ê khah sè ê sing-hē to̍h khì hŏng piàn kah lōng-ke-suànn-the̍h ah!
King-kuè kuí-ā pah-bān nî liáu-āu, nn̄g-ê sing-hē ē ta̍uh-ta̍uh-á ha̍p-pìng tsò tsi̍t-ê khah tuā ê sing-hē.
Tsit-kuá sì-suànn ê hîng-tshinn mā ē lak-tńg-lâi tsit-ê khah tuā ê sing-hē, piàn-tsò i ê tsi̍t-pōo-hūn.
Tsit-tiunn iánn-siōng sī Bí-kok Hawaii ê CFHT bōng-uán-kiànn hip ê.
Tsit-ê Hōo-suànn-sing-hē lī lán ū gōo-tshing-bān kng-nî hn̄g, i to̍h tī tsíng-tsê ê pak-thian sing-tsō Hiō-tsang-tsō hiah.

## [English] NGC 4651: The Umbrella Galaxy
It's raining stars.
What appears to be a giant cosmic umbrella is now known to be a tidal stream of stars stripped from a small [satellite galaxy][satellite galaxy].
The main galaxy, spiral galaxy [NGC 4561][NGC 4561], is about the size of our [Milky Way][Milky Way], while its stellar parasol appears to extend some 100 thousand light-years above this galaxy's bright disk.
A small galaxy was likely torn apart by [repeated encounters][repeated encounters] as it swept back and forth on [eccentric orbits][eccentric orbits] through NGC 4651.
The remaining stars will surely fall back and become part of a [combined larger galaxy][combined larger galaxy] over the next few million years.
The [featured image][featured image] was [captured][captured] by the [Canada-France-Hawaii Telescope][Canada-France-Hawaii Telescope] (CFHT) in [Hawaii][Hawaii], [USA][USA].
The [Umbrella Galaxy][Umbrella Galaxy] lies about 50 million [light-year][light-year]s distant toward the [well-groomed][well-groomed] northern constellation [Coma Berenices][Coma Berenices].

## 詞彙學習（台語漢字/POJ/KIP/華語漢字/English）
- 【NGC 4651】NGC sù-lio̍k-ngó͘-it/NGC sù-lio̍k-ngóo-it/NGC 4651/NGC 4651
- 【雨傘星系】Hō͘-sòaⁿ-seng-hē/Hōo-suànn-sing-hē/雨傘星系/the Umbrella Galaxy
- 【衛星星系】ūi-chhiⁿ-seng-hē/uī-tshinn-sing-hē/衛星星系/satellite galaxy
- 【潮汐力】tiâu-sek-le̍k/tiâu-sik-li̍k/潮汐力/tidal force
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【長株圓軌道】tn̂g-tu-îⁿ kúi-tō/tn̂g-tu-înn kuí-tō/橢圓軌道/eccentric orbits
- 【CFHT 望遠鏡】CFHT bōng-oán-kiàⁿ/CFHT bōng-uán-kiànn/CFHT 望遠鏡/Canada-France-Hawaii Telescope (CFHT)
- 【后鬃座】Hiō-chang-chō/Hiō-tsang-tsō/后髮座/the Coma Berenices
- 【星系盤】seng-hē-pôaⁿ/sing-hē-puânn/星系盤/galactic disk


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[satellite galaxy]:https://en.wikipedia.org/wiki/Satellite_galaxy
[NGC 4561]:https://en.wikipedia.org/wiki/NGC_4651
[Milky Way]:https://imagine.gsfc.nasa.gov/science/objects/milkyway1.html
[repeated encounters]:https://apod.nasa.gov/apod/ap130514.html
[eccentric orbits]:https://en.wikipedia.org/wiki/Orbital_eccentricity#/media/File:Animation_of_Orbital_eccentricity.gif
[combined larger galaxy]:https://apod.nasa.gov/apod/ap120604.html
[featured image]:https://www.cfht.hawaii.edu/hawaiianstarlight/AIOM/English/CFHT-Coelum-AIOM-Apr2015.html
[captured]:https://youtu.be/NAuycMXDM4U
[Canada-France-Hawaii Telescope]:https://www.cfht.hawaii.edu/en/about/
[Hawaii]:https://en.wikipedia.org/wiki/Hawaii
[USA]:https://en.wikipedia.org/wiki/United_States
[Umbrella Galaxy]:https://www.nasa.gov/image-feature/goddard/2020/hubble-captures-a-cannibal-galaxy
[light-year]:https://spaceplace.nasa.gov/light-year/en/
[well-groomed]:https://www.preventivevet.com/hubfs/how%20to%20brush%20your%20cat.png
[Coma Berenices]:https://en.wikipedia.org/wiki/Coma_Berenices

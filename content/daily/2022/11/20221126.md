---
title: 土星 ê 暗暝
date: 2022-11-26
publishdate: 2022-11-26T11:45:00+0800
tags: [土星, 氣態巨行星, 土星環, Cassini 太空船, 月眉形, 外行星]
hero: https://apod.nasa.gov/apod/fap/image/2211/LastRingPortrait_Cassini_1080.jpg
summary: 這粒遙遠 ê 氣態巨行星 佮 美麗 ê 土星環，予伊佇望遠鏡景色下底，成做天星宴會 ê 焦點。
---

{{% apod %}}

- 原始文章：[Saturn at Night](https://apod.nasa.gov/apod/ap221126.html)
- 影像來源：[NASA](https://www.nasa.gov/), [JPL-Caltech](https://www.jpl.nasa.gov), [Space Science Institute](https://www.spacescience.org/index.php), [Mindaugas Macijauskas](https://www.flickr.com/photos/m_macijauskas/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 土星 ê 暗暝
[土星佇咱地球 ê 暗暝 猶是遮爾光][Saturn is still bright]。
這粒遙遠 ê 氣態巨行星 佮 美麗 ê 土星環，予伊佇望遠鏡景色下底，成做 [天星宴會][star parties] ê 焦點。
這个予人讚嘆 ê 土星環 佮 土星暗暝，是無可能出現 佇 倚太陽這爿 ê 望遠鏡景色內底，愛到外行星彼爿才有法度。
望遠鏡干焦會當 [看著土星 ê 日時][Saturn's day into view.]。
實際上，這張相片是 Cassini 太空船翕--ê。
有翕著去予日光照著 ê 月眉相 ê 土星，嘛有翕著 土星暗暝這爿 ê 烏影，投影佇複雜 ê 土星環系統頂懸。
Ùi 地球出去 ê 機器人太空船 Cassini，以土星為家，已經踅土星 13 冬矣。
伊紲落來會佇 2017 年 9 月 15 彼工，飛入去這粒氣態巨行星 ê 大氣層內底。
[這張壯麗 ê 拼鬥影像][This magnificent mosaic] 是 [Cassini 太空船][by Cassini's] ê 闊幅 kha-mé-lah 翕--ê，時間是伊欲進行 [上尾一擺飛入去土星軌道內底 ê 任務][grand final plunge] ê 2 工前。
咱無法度閣看著土星 ê 暗暝，除非地球閣送 [另外一台太空船][another spaceship]--過來。


## [POJ] Thó͘-chhiⁿ ê Àm-mî
Thó͘-chhiⁿ tī lán Tē-kiû ê àm-mî iáu-sī chiah-nī kng.
Chit lia̍p iâu-oán ê khì-thài kū-kiâⁿ-chhiⁿ kah bí-lē ê Thó͘-chhiⁿ-khoân, hō͘ i tī bōng-oán-kiàⁿ kéng-sek ē-té, chiâⁿ-chò thiⁿ-chhiⁿ iàn-hōe ê chiau-tiám.
Chit ê hō͘ lâng chàn-thàn ê Thó͘-chhiⁿ-khoân kah Thó͘-chhiⁿ àm-mî, sī bô khó-lêng chhut-hiān tī óa Thài-iông chit-pêng ê bōng-oán-kiàⁿ kéng-sek lāi-té, ài kàu gōa-kiâⁿ-chhiⁿ hit-pêng chiah ū-hoat-tō͘.
Bōng-oán-kiàⁿ kan-na ē-tàng khòaⁿ-tio̍h Thó͘-chhiⁿ ê ji̍t--sî.
Si̍t-chè siōng, chit tiuⁿ siòng-phìⁿ sī Cassini thài-khong-chûn hip--ê.
Ū hip tio̍h khì hō͘ ji̍t-kng chiò--tio̍h ê goe̍h-bâi siòng ê Thó͘-chhiⁿ, mā ū hip tio̍h Thó͘-chhiⁿ àm-mî chit-pêng ê o͘-iáⁿ, tâu-iáⁿ tī ho̍k-cha̍p ê Thó͘-chhiⁿ-khoân hē-thóng téng-koân.
Ùi Tē-kiû chhut-khì ê ke-khì-lâng thài-khong-chûn Cassini, í Thó͘-chhiⁿ ûi ka, í-keng se̍h Thó͘-chhiⁿ 13 tang--ah.
I sòa-lo̍h-lâi ē tī 2017 nî 9 goe̍h 15 hit kang, poe ji̍p-khì chit lia̍p khì-thài kū-kiâⁿ-chhiⁿ ê tōa-khì-chân lāi-té.
Chit tiuⁿ chòng-lē ê pheng-tàu iáⁿ-siōng sī Cassini thài-khong-chûn ê khoah-pak kha-mé-lah hip--ê, sî-kan sī i beh chìn-hêng siōng bóe chi̍t pái poe ji̍p-khì Thó͘-chhiⁿ kúi-tō lāi-té ê jīm-bū ê 2 kang chêng.
Lán bô-hoat-tō͘ koh khòaⁿ-tio̍h Thó͘-chhiⁿ ê àm-mî, tî-hui Tē-kiû koh sàng lēng-gōa chi̍t tâi thài-khong-chûn--kòe-lâi.


## [KIP] Thóo-tshinn ê Àm-mî
Thóo-tshinn tī lán Tē-kiû ê àm-mî iáu-sī tsiah-nī kng.
Tsit lia̍p iâu-uán ê khì-thài kū-kiânn-tshinn kah bí-lē ê Thóo-tshinn-khuân, hōo i tī bōng-uán-kiànn kíng-sik ē-té, tsiânn-tsò thinn-tshinn iàn-huē ê tsiau-tiám.
Tsit ê hōo lâng tsàn-thàn ê Thóo-tshinn-khuân kah Thóo-tshinn àm-mî, sī bô khó-lîng tshut-hiān tī uá Thài-iông tsit-pîng ê bōng-uán-kiànn kíng-sik lāi-té, ài kàu guā-kiânn-tshinn hit-pîng tsiah ū-huat-tōo.
Bōng-uán-kiànn kan-na ē-tàng khuànn-tio̍h Thóo-tshinn ê ji̍t--sî.
Si̍t-tsè siōng, tsit tiunn siòng-phìnn sī Cassini thài-khong-tsûn hip--ê.
Ū hip tio̍h khì hōo ji̍t-kng tsiò--tio̍h ê gue̍h-bâi siòng ê Thóo-tshinn, mā ū hip tio̍h Thóo-tshinn àm-mî tsit-pîng ê oo-iánn, tâu-iánn tī ho̍k-tsa̍p ê Thóo-tshinn-khuân hē-thóng tíng-kuân.
Uì Tē-kiû tshut-khì ê ke-khì-lâng thài-khong-tsûn Cassini, í Thóo-tshinn uî ka, í-king se̍h Thóo-tshinn 13 tang--ah.
I suà-lo̍h-lâi ē tī 2017 nî 9 gue̍h 15 hit kang, pue ji̍p-khì tsit lia̍p khì-thài kū-kiânn-tshinn ê tuā-khì-tsân lāi-té.
Tsit tiunn tsòng-lē ê phing-tàu iánn-siōng sī Cassini thài-khong-tsûn ê khuah-pak kha-mé-lah hip--ê, sî-kan sī i beh tsìn-hîng siōng bué tsi̍t pái pue ji̍p-khì Thóo-tshinn kuí-tō lāi-té ê jīm-bū ê 2 kang tsîng.
Lán bô-huat-tōo koh khuànn-tio̍h Thóo-tshinn ê àm-mî, tî-hui Tē-kiû koh sàng līng-guā tsi̍t tâi thài-khong-tsûn--kuè-lâi.


## [English] Saturn at Night
[Saturn is still bright][Saturn is still bright] in planet Earth's night skies.
Telescopic views of the distant gas giant and its beautiful rings often make it a star at [star parties][star parties].
But this stunning view of Saturn's rings and night side just isn't possible from telescopes closer to the Sun than the outer planet.
They can only bring [Saturn's day into view.][Saturn's day into view.] 
In fact, this image of Saturn's slender sunlit crescent with night's shadow cast across its broad and complex ring system was captured by the Cassini spacecraft.
A robot spacecraft from planet Earth, Cassini called Saturn orbit home for 13 years before it was directed to dive into the atmosphere of the gas giant on September 15, 2017.
[This magnificent mosaic][This magnificent mosaic] is composed of frames recorded [by Cassini's][by Cassini's] wide-angle camera only two days before its [grand final plunge][grand final plunge].
Saturn's night will not be seen again until [another spaceship][another spaceship] from Earth calls.
    

## 詞彙學習（漢羅/POJ/KIP/華語/English）

- 【土星環】Thó͘-chhiⁿ-khoân/Thóo-tshinn-khuân/土星環/Saturn's ring
- 【氣態巨行星】khì-thài kū-kiâⁿ-chhiⁿ/khì-thài kū-kiânn-tshinn/氣巨行星/gas giant
- 【Cassini 太空船】Cassini thài-khong-chûn/Cassini thài-khong-tsûn/Cassini 太空船/Cassini spacecraft
- 【月眉相】goe̍h-bâi siòng/gue̍h-bâi siòng/眉月相/crescent phase
- 【外行星】gōa-kiâⁿ-chhiⁿ/guā-kiânn-tshinn/外行星/the outer planet


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/


[Saturn is still bright]:https://earthsky.org/astronomy-essentials/visible-planets-tonight-mars-jupiter-venus-saturn-mercury/
[star parties]:https://nightsky.jpl.nasa.gov/clubs-and-events.cfm
[Saturn's day into view.]:https://spacetelescope.org/news/heic1917/
[This magnificent mosaic]:https://www.flickr.com/photos/m_macijauskas/23826951188/
[by Cassini's]:https://photojournal.jpl.nasa.gov/catalog/PIA17218
[grand final plunge]:https://solarsystem.nasa.gov/missions/cassini/the-journey/the-grand-finale/
[another spaceship]:https://www.nasa.gov/dragonfly



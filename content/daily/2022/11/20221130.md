---
title: 光--ê、暗--ê、佮厚塗粉--ê
date: 2022-11-30
publishdate: 2022-11-30T11:45:00+0800
tags: [銀河盤, 仙王座, 發射區, Sharpless 155 (Sh 155), 洞窟星雲, 分子雲, vdB 155, 電離, 反射星雲, Herbig-Haro 168 (HH 168), Herbig-Haro 天體, 噴流]
hero: https://apod.nasa.gov/apod/image/2211/Cave_Copyright_APOD1024.png
summary: 這張彩色夜景有 4 粒月娘闊，是一个厚天星 ê 星雲。
---

{{% apod %}}

- 原始文章：[The Light, the Dark, and the Dusty](https://apod.nasa.gov/apod/ap221130.html)
- 影像來源 kah [版權][copyright]：[Anthony Quintile](https://www.astrobin.com/users/AnthonyQ/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 光--ê、暗--ê、佮厚塗粉--ê
[這張彩色夜景][This colorful skyscape]有 4 粒月娘闊，是一个厚天星 ê 星雲。
伊佇銀河盤頂懸附近，北天 ê 皇家星座 [仙王座][Cepheus] 遐。
相片中央是發紅光 ê 發射區 [Sharpless][Sharpless] 155 (Sh 155)，嘛叫做 [洞窟星雲][Cave Nebula]。
伊就佇 2400 光年遠 ê 大質量分子雲區邊仔附近。
這个宇宙洞窟 ê 氣體壁有 10 光年闊，去予邊仔高溫少年恆星 ê 紫外光 kā 電離去。
像正爿 ê [vdB][like vdB] 155，是一个厚塗粉 ê 反射星雲，伊佮實密閘光 ê 雲，佇這張星際畫布頂懸是滿四界。
天文 [研究][explorations] 已經知影其他 [恆星形成活動會產生戲劇性 ê 信號][dramatic signs of star formation]，包括 咧發紅光 ê [Herbig-Haro][Herbig-Haro] 168 (HH 168)。
中央正爿下跤--ê，是 Herbig-Haro 天體，伊 ê 發射源是 [新形成 ê 恆星][newborn star t] 噴出來 ê 高能噴流。


## [POJ] Kng--ê, Àm--ê, kah Kāu-thô͘-hún--ê
Chit tiuⁿ chhái-sek iā-kéng ū 4 lia̍p goe̍h-niû khoah, sī chi̍t ê kāu thiⁿ-chheⁿ ê seng-hûn.
I tī Gîn-hô-pôaⁿ téng-koân hù-kīn, pak-thian ê Hông-ka seng-chō Sian-ông-chō hiah.
Siòng-phìⁿ tiong-ng sī hoat âng-kng ê hoat-siā-khu Sharpless 155 (Sh 155), mā kiò-chò Tōng-khut seng-hûn.
I to̍h tī 2400 kng-nî hn̄g ê tōa chit-liōng hun-chú-hûn piⁿ-á hù-kīn.
Chit ê ú-tiū tōng-khut ê khì-thé-piah ū 10 kng-nî khoah, khì hō͘ piⁿ-á ko-un siàu-liân hêng-chheⁿ ê chí-gōa-kng kā tiān-lī khì.
Chhiūⁿ chiàⁿ-pêng ê vdB 155, sī chi̍t ê kāu thô͘-hún ê hoán-siā seng-hûn, i kah cha̍t-ba̍t cha̍h-kng ê hûn, tī chit tiuⁿ seng-chè ōe-pò͘ téng-koân sī móa-sì-kè.
Thian-bûn gián-kiù í-keng chai-iáⁿ kî-tha hêng-chheⁿ hêng-sêng oa̍h-tāng ē sán-seng hì-kio̍k-sèng ê sìn-hō, pau-koat leh hoat âng-kng ê Herbig-Haro 168 (HH 168).
Tiong-ng chiàⁿ-pêng ē-kha--ê, sī Herbig-Haro thian-thé, i ê hoat-siā-goân sī sin hêng-sêng ê hêng-chheⁿ phùn--chhut-lâi ê ko-lêng phùn-liû.

## [KIP]  Kng--ê, Àm--ê, kah Kāu-thôo-hún--ê
Tsit tiunn tshái-sik iā-kíng ū 4 lia̍p gue̍h-niû khuah, sī tsi̍t ê kāu thinn-tshenn ê sing-hûn.
I tī Gîn-hô-puânn tíng-kuân hù-kīn, pak-thian ê Hông-ka sing-tsō Sian-ông-tsō hiah.
Siòng-phìnn tiong-ng sī huat âng-kng ê huat-siā-khu Sharpless 155 (Sh 155), mā kiò-tsò Tōng-khut sing-hûn.
I to̍h tī 2400 kng-nî hn̄g ê tuā tsit-liōng hun-tsú-hûn pinn-á hù-kīn.
Tsit ê ú-tiū tōng-khut ê khì-thé-piah ū 10 kng-nî khuah, khì hōo pinn-á ko-un siàu-liân hîng-tshenn ê tsí-guā-kng kā tiān-lī khì.
Tshiūnn tsiànn-pîng ê vdB 155, sī tsi̍t ê kāu thôo-hún ê huán-siā sing-hûn, i kah tsa̍t-ba̍t tsa̍h-kng ê hûn, tī tsit tiunn sing-tsè uē-pòo tíng-kuân sī muá-sì-kè.
Thian-bûn gián-kiù í-king tsai-iánn kî-tha hîng-tshenn hîng-sîng ua̍h-tāng ē sán-sing hì-kio̍k-sìng ê sìn-hō, pau-kuat leh huat âng-kng ê Herbig-Haro 168 (HH 168).
Tiong-ng tsiànn-pîng ē-kha--ê, sī Herbig-Haro thian-thé, i ê huat-siā-guân sī sin hîng-sîng ê hîng-tshenn phùn--tshut-lâi ê ko-lîng phùn-liû.

## [English] The Light, the Dark, and the Dusty
[This colorful skyscape][This colorful skyscape] spans about four full moons across nebula rich starfields along the plane of our Milky Way Galaxy in the royal northern constellation [Cepheus][Cepheus].
Near the edge of the region's massive molecular cloud some 2,400 light-years away, bright reddish emission region [Sharpless][Sharpless] (Sh) 155 is at the center of the frame, also known as the [Cave Nebula][Cave Nebula].
About 10 light-years across the cosmic cave's bright walls of gas are ionized by ultraviolet light from the hot young stars around it.
Dusty reflection nebulae, [like vdB][like vdB] 155 to the right, and dense obscuring clouds of dust also abound on the interstellar canvas.
Astronomical [explorations][explorations] have revealed other [dramatic signs of star formation][dramatic signs of star formation], including the bright reddish fleck of [Herbig-Haro][Herbig-Haro] (HH) 168.
Below and right of center, the Herbig-Haro object emission is generated by energetic jets from a [newborn star][newborn star e].

## 詞彙學習（漢羅/POJ/KIP/華語/English）
- 【銀河盤】Gîn-hô-pôaⁿ/Gîn-hô-puânn/銀河盤/the plane of our Milky Way Galaxy
- 【仙王座】Sian-ông-chō/Sian-ông-tsō/仙王座/Cepheus
- 【發射區】hoat-siā-khu/huat-siā-khu/發射區/emission region 
- 【Sharpless 155 (Sh 155)】Sharpless it-ngó͘-ngó͘/Sharpless it-ngóo-ngóo/Sharpless 155 (Sh 155)/Sharpless 155 (Sh 155)
- 【洞窟星雲】Tōng-khut seng-hûn/Tōng-khut sing-hûn/洞穴星雲/Cave Nebula
- 【分子雲】hun-chú-hûn/hun-tsú-hûn/分子雲/molecular cloud
- 【vdB 155】vdB it-ngó͘-ngó͘/vdB it-ngóo-ngóo/vdB 155/vdB 155
- 【電離】tiān-lī/tiān-lī/電離/ionized
- 【反射星雲】hoán-siā seng-hûn/huán-siā sing-hûn/反射星雲/reflection nebulae
- 【Herbig-Haro 168 (HH 168)】Herbig-Haro it-lio̍k-pat/Herbig-Haro it-lio̍k-pat/Herbig-Haro 168 (HH 168)/Herbig-Haro 168 (HH 168)
- 【Herbig-Haro 天體】Herbig-Haro thian-thé/Herbig-Haro thian-thé/赫比-哈羅天體/Herbig-Haro object
- 【噴流】phùn-liû/phùn-liû/噴流/jets


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[This colorful skyscape]:https://www.astrobin.com/y23yjl/F/
[Cepheus]:http://earthsky.org/brightest-stars/star-errai-future-north-star
[Sharpless]:http://adsabs.harvard.edu/abs/1953ApJ...118..362S
[Cave Nebula]:https://apod.nasa.gov/apod/ap170323.html
[like vdB]:http://adsabs.harvard.edu/abs/1966AJ.....71..990V
[explorations]:https://arxiv.org/abs/0909.5326
[dramatic signs of star formation]:https://hubblesite.org/hubble-30th-anniversary/hubbles-exciting-universe/beholding-the-birth-and-death-of-stars
[Herbig-Haro]:http://en.wikipedia.org/wiki/Herbig%E2%80%93Haro_object
[newborn star e]:https://apod.nasa.gov/apod/ap221118.html
[newborn star t]:https://apod.tw/daily/20221118/


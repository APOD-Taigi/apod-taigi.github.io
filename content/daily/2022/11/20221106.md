---
title: 倒反色 星場 內底 ê 烏球
date: 2022-11-06
publishdate: 2022-11-06T11:45:00+0800
tags: [free2share, 星場, 太陽絲, 活跳區, 日珥, 倒反色, 磁場, 太陽極大期, 極光, 磁層, 電漿]
hero: https://apod.nasa.gov/apod/fap/image/2211/darksun_lafferty_960.jpg
summary: 這个奇怪 ê 烏球看起來敢若有小可仔面熟面熟？嘿啦！因為伊就是咱 ê 太陽啦！
categories: [podcast]
vocals: [阿錕]
---

{{% apod %}}

- 原始文章：[Dark Ball in Inverted Starfield](https://apod.nasa.gov/apod/ap221106.html)
- 影像來源：Jim Lafferty 
- 予你家己用電腦算：[Browse 2,900+ codes in the Astrophysics Source Code Library](http://ascl.net/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clb5dg43j00cb01qyfr4m773i" >}}

## [漢羅] 倒反色 星場 內底 ê 烏球
這个奇怪 ê 烏球看起來敢若有小可仔面熟面熟呢？
嘿啦！因為伊就是咱 ê 太陽啦！
這張影像是 2012 年翕--ê，有翕著太陽足濟細節。
這本底是欲翕一个 [特別 ê][very specific color] 紅光，了後先 kā 變做烏白色，才閣 kā 變做 [倒反色][color inverted]。
創好了後，kā [星場][starfield t] 加入去，才閣 kā 變做倒反色一擺。
這張太陽影像內底，有 [長長淺色 ê 太陽絲][long light filaments t]、烏暗 ê 活跳區、外緣暴出來 ê [日珥][prominences peeking t]、kah [咧跳舞 ê 高溫氣體毯][moving carpet t]。
[太陽][Sun] 表面是足無閒刺鑿 ê 所在，尤其是拄著 [太陽極大期][Solar Maximum]，就是太陽表面 [磁場][magnetic field] 交纏上激烈 ê 時陣。
[活跳期 ê 太陽][active Sun] 就親像是一幅圖，伊噴出來 ê [電漿][plasma] 去挵著[地球磁層][Earth's magnetosphere] ê 時陣會產生 [極光][auroras]，這閣是另外 [一幅圖][picturesque] 矣。



## [POJ] Tò-péng-sek Seng-tiûⁿ lāi-té ê O͘-kiû
Chit ê kî-koài ê o͘-kiû khòaⁿ--khí-lâi ká-ná ū sió-khóa-á bīn-se̍k bīn-se̍k neh?
Heⁿh--lah! In-ūi i to̍h sī lán ê Thài-iông lah!
Chit tiuⁿ iáⁿ-siōng sī 2012 nî hip--ê, ū hip tio̍h Thài-iông chiok chōe sè-chiat.
Chit pún-té sī beh hip chi̍t ê te̍k-pia̍t ê âng-kng, liáu-āu seng kā piàn-chò o͘-pe̍h-sek, chiah koh kā piàn-chò tò-péng-sek.
Chhòng hó liáu-āu, kā seng-tiûⁿ ka--ji̍p-khì, chiah koh kā piàn-chò tò-péng-sek chi̍t-pái.
Chit tiuⁿ thài-iông iáⁿ-siōng lāi-té, ū tn̂g-tn̂g chhián-sek ê thài-iông-si, o͘-àm ê oa̍h-thiàu-khu, gōa-iân pok--chhut-lâi ê ji̍t-jíⁿ, kah leh thiàu-bú ê ko-un khì-thé thán.
Thài-iông piáu-bīn sī chiok bô-êng chhì-chha̍k ê só͘-chāi, iû-kî sī tú-tio̍h Thài-iông Ke̍k-tōa-kî, to̍h sī Thài-iông piáu-bīn chû-tiûⁿ kau-tîⁿ siōng kek-lia̍t ê sî-chūn.
Oa̍h-thiàu-kî ê Thài-iông to̍h chhin-chhiūⁿ sī chi̍t pak tô͘, i phùn--chhut-lâi ê tiān-chiuⁿ khì lòng tio̍h Tē-kiû chû-chân ê sî-chūn ē sán-seng ke̍k-kng,  che koh sī lēng-gōa chi̍t pak tô͘--ah!


## [KIP] Tò-píng-sik Sing-tiûnn lāi-té ê Oo-kiû
Tsit ê kî-kuài ê oo-kiû khuànn--khí-lâi ká-ná ū sió-khuá-á bīn-si̍k bīn-si̍k neh?
Hennh--lah! In-uī i to̍h sī lán ê Thài-iông lah!
Tsit tiunn iánn-siōng sī 2012 nî hip--ê, ū hip tio̍h Thài-iông tsiok tsuē sè-tsiat.
Tsit pún-té sī beh hip tsi̍t ê ti̍k-pia̍t ê âng-kng, liáu-āu sing kā piàn-tsò oo-pe̍h-sik, tsiah koh kā piàn-tsò tò-píng-sik.
Tshòng hó liáu-āu, kā sing-tiûnn ka--ji̍p-khì, tsiah koh kā piàn-tsò tò-píng-sik tsi̍t-pái.
Tsit tiunn thài-iông iánn-siōng lāi-té, ū tn̂g-tn̂g tshián-sik ê thài-iông-si, oo-àm ê ua̍h-thiàu-khu, guā-iân pok--tshut-lâi ê ji̍t-jínn, kah leh thiàu-bú ê ko-un khì-thé thán.
Thài-iông piáu-bīn sī tsiok bô-îng tshì-tsha̍k ê sóo-tsāi, iû-kî sī tú-tio̍h Thài-iông Ki̍k-tuā-kî, to̍h sī Thài-iông piáu-bīn tsû-tiûnn kau-tînn siōng kik-lia̍t ê sî-tsūn.
Ua̍h-thiàu-kî ê Thài-iông to̍h tshin-tshiūnn sī tsi̍t pak tôo, i phùn--tshut-lâi ê tiān-tsiunn khì lòng tio̍h Tē-kiû tsû-tsân ê sî-tsūn ē sán-sing ki̍k-kng,  tse koh sī līng-guā tsi̍t pak tôo--ah!

## [English] Dark Ball in Inverted Starfield
Does this strange dark ball look somehow familiar?
If so, that might be because it is our Sun.
In the featured image from 2012, a detailed solar view was captured originally in a [very specific color][very specific color] of red light, then rendered in black and white, and then [color inverted][color inverted].
Once complete, the resulting image was added to a [starfield][starfield e], then also color inverted.
Visible in the image of the Sun are [long light filaments][long light filaments e], dark active regions, [prominences peeking][prominences peeking e] around the edge, and a [moving carpet][moving carpet e] of hot gas.
The surface of our [Sun][Sun] can be a busy place, in particular during [Solar Maximum][Solar Maximum], the time when its surface [magnetic field][magnetic field] is wound up the most.
Besides an [active Sun][active Sun] being so picturesque, the [plasma][plasma] expelled can also become [picturesque][picturesque] when it impacts the [Earth's magnetosphere][Earth's magnetosphere] and creates [auroras][auroras].


## 詞彙學習（漢羅/POJ/KIP/華語/English）
- 【星場】seng-tiûⁿ/sing-tiûnn/星場/starfield
- 【太陽絲】thài-iông-si/thài-iông-si/絲狀體/filament
- 【活跳區】oa̍h-thiàu-khu/ua̍h-thiàu-khu/活躍區/active region
- 【日珥】ji̍t-jíⁿ/ji̍t-jínn/日珥/solar prominences
- 【倒反色】tò-péng-sek/tò-píng-sik/反轉色/inverted color
- 【磁場】chû-tiûⁿ/tsû-tiûnn/磁場/magnetic field
- 【太陽極大期】Thài-iông Ke̍k-tōa-kî/Thài-iông Ki̍k-tuā-kî/太陽極大期/Solar Maximum
- 【極光】ke̍k-kng/ki̍k-kng/極光/aurora
- 【磁層】chû-chân/tsû-tsân/磁層/magnetosphere
- 【電漿】tiān-chiuⁿ/tiān-tsiunn/電漿/plasma


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[very specific color]:https://en.wikipedia.org/wiki/Hydrogen_alpha
[color inverted]:http://img09.deviantart.net/4514/i/2013/361/b/5/black_kitten___colour_invert_drawing_by_naiengele-d6zmjsh.jpg
[starfield e]:https://apod.nasa.gov/apod/ap211124.html
[starfield t]:https://apod.tw/daily/20211124/
[long light filaments e]:https://apod.nasa.gov/apod/ap220913.html
[long light filaments t]:https://apod.tw/daily/20220913/
[prominences peeking e]:https://apod.nasa.gov/apod/ap220216.html
[prominences peeking t]:https://apod.tw/daily/20220216/
[moving carpet e]:https://apod.nasa.gov/apod/ap221102.html
[moving carpet t]:https://apod.tw/daily/20221102/
[Sun]:https://spaceplace.nasa.gov/all-about-the-sun/en/
[Solar Maximum]:https://science.nasa.gov/science-news/science-at-nasa/2012/20jul_tasteofsolarmax/
[magnetic field]:https://solar-center.stanford.edu/magnetism/magneticfields.html
[active Sun]:https://apod.nasa.gov/apod/ap141022.html
[plasma]:https://en.wikipedia.org/wiki/Plasma_%28physics%29
[picturesque]:https://www.chelmsfordma.gov/ImageRepository/Document?documentID=9965
[Earth's magnetosphere]:https://science.nasa.gov/heliophysics/focus-areas/magnetosphere-ionosphere
[auroras]:https://apod.nasa.gov/apod/ap201109.html




---
title: Wolf-Rayet 星 18 號 外圍 無對伨 ê 星雲
date: 2022-11-09
publishdate: 2022-11-09T11:45:00+0800
tags: [Wolf-Rayet 星, WR-18, NGC 3199, 龍骨座, 雲絲, 星雲, 恆星風, 媒介物, 弓形震波, 對伨]
hero: https://apod.nasa.gov/apod/fap/image/2211/wr18_woronow_960.jpg
summary: 是按怎 WR-18 星 ê 外圍星雲有一爿較光？這粒星 ê 外圍物質毋是對伨--ê，較光 ê 彼爿較實密，而且是一簇一簇--ê。
categories: [podcast]
vocals: [阿錕]
---

{{% apod %}}

- 原始文章：[The Asymmetric Nebula Surrounding Wolf-Rayet Star 18](https://apod.nasa.gov/apod/ap221109.html)
- 影像來源 kah 版權：[Alex Woronow](https://www.astrobin.com/users/Alex_Woronow/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clb9k9zzl02nx01qy0hnv1vez" >}}

## [漢羅] Wolf-Rayet 18 號星 外圍 無對伨 ê 星雲
是按怎 WR-18 星 ê 外圍星雲有一爿較光？
這粒活跳 ê 星 嘛叫做 [NGC 3199][NGC 3199]，伊 kah 伊外圍 ê 星雲攏 tī 南方 ê 航海星座 [龍骨座][of Carina] 遐，離咱有 1 萬 2000 [光年][light-years] 遠。
[這張深空影像][featured deep image] 是經過足濟處理步數，才有法度看著氣泡形星雲內底，發光氣體 ê 雲絲細節。
這个星雲差不多有 75 光年闊。
星雲中心附近是 [Wolf-Rayet 星][Wolf-Rayet star 1] WR-18，伊是一粒大質量高溫短命 ê 恆星，會產生實密複雜 ê 恆星風。
實際上，因為 [Wolf-Rayet 星][Wolf-Rayet star 2] 有足強 ê 恆星風，會 kā 邊仔 ê [星際物質][interstellar material] 吹走，所以 in 會製造 [外形看起來足趣味][interesting shapes] ê 星雲。
像這个案例，咱本底叫是講，較光彼爿是因為這粒星 tī 齊齊 ê 媒介物內底 hôe--過 ê 時陣，產生 [弓形震波][bow shock]，就 kah [一隻船行過][boat through] 水面 ê 現象仝款。
毋過 [最近 ê 測量分析][Recent measurements and analys] [結果][e] [表示][s]，這粒星 [並無][not] 向 較光彼爿高速徙動。
所以這馬 ê 解說 [變做][emerged] 講，這粒星 ê 外圍物質毋是對伨--ê，較光 ê 彼爿較實密，而且是一簇一簇--ê。

## [POJ] Wolf-Rayet 18 hō Chhiⁿ gōa-ûi bô tùi-thīn ê Seng-hûn
Sī án-ná WR-18 chhiⁿ ê gōa-ûi seng-hûn ū chi̍t pêng khah kng?
Chit lia̍p oa̍h-thiàu ê chhiⁿ mā kiò-chò NGC 3199, i kah i gōa-ûi ê seng-hûn lóng tī lâm-hong ê hāng-hái seng-chō Lêng-kut-chō hiah, lī lán ū 1 bān 2000 kng-nî hn̄g.
Chit tiuⁿ chhim-khong iáⁿ-siōng sī keng-kòe chiok chōe chhú-lí pō͘-sò͘, chiah ū hoat-tō͘ khòaⁿ tio̍h khì-phàu hêng seng-hûn lāi-té, hoat-kng khì-thé ê hûn-si sè-chiat.
Chit ê seng-hûn chha-put-to ū 75 kng-nî khoah.
Seng-hûn tiong-sim hū-kīn sī Wolf-Rayet chhiⁿ WR-18, i sī chi̍t lia̍p tōa-chit-liōng ko-un té-miā ê hêng-chhiⁿ, ē sán-seng cha̍t-ba̍t ho̍k-cha̍p ê hêng-chhiⁿ-hong.
Si̍t-chè siōng, in-ūi Wolf-Rayet chhiⁿ ū chiok kiong ê hêng-chhiⁿ-hong, ē kā piⁿ-á ê seng-chè bu̍t-chit chhoe cháu, só͘-í in ē chè-chō gōa-hêng khòaⁿ--khí-lâi chiok chhù-bī ê seng-hûn.
Chhiūⁿ chit ê àn-lē, lán pún-té kiò-sī kóng, khah kng hit-pêng sī in-ūi chit lia̍p chhiⁿ tī chiâu-chê ê mûi-kài-bu̍t lāi-té hôe--kòe ê sî-chūn, sán-seng keng-hêng chìn-pho, to̍h kah chi̍t chiah chûn kiâⁿ kòe chúi-bīn ê hiān-siōng kāng-khoán.
M̄-koh chòe-kīn ê chhek-liông hun-sek kiat-kò͘ piáu-sī, chit lia̍p chhiⁿ pēng bô hiòng khah kng hit-pêng ko-sok sóa-tāng.
Só͘-í chit-má ê kái-soeh piàn-chò kóng, chit lia̍p chhiⁿ ê gōa-ûi bu̍t-chit m̄-sī tùi-thīn--ê, khah kng ê hit-pêng khah cha̍t-ba̍t, jî-chhiáⁿ sī chi̍t-chhok chi̍t-chhok--ê.


## [KIP] Wolf-Rayet 18 hō Tshinn guā-uî bô tuì-thīn ê Sing-hûn
Sī án-ná WR-18 tshinn ê guā-uî sing-hûn ū tsi̍t pîng khah kng?
Tsit lia̍p ua̍h-thiàu ê tshinn mā kiò-tsò NGC 3199, i kah i guā-uî ê sing-hûn lóng tī lâm-hong ê hāng-hái sing-tsō Lîng-kut-tsō hiah, lī lán ū 1 bān 2000 kng-nî hn̄g.
Tsit tiunn tshim-khong iánn-siōng sī king-kuè tsiok tsuē tshú-lí pōo-sòo, tsiah ū huat-tōo khuànn tio̍h khì-phàu hîng sing-hûn lāi-té, huat-kng khì-thé ê hûn-si sè-tsiat.
Tsit ê sing-hûn tsha-put-to ū 75 kng-nî khuah.
Sing-hûn tiong-sim hū-kīn sī Wolf-Rayet tshinn WR-18, i sī tsi̍t lia̍p tuā-tsit-liōng ko-un té-miā ê hîng-tshinn, ē sán-sing tsa̍t-ba̍t ho̍k-tsa̍p ê hîng-tshinn-hong.
Si̍t-tsè siōng, in-uī Wolf-Rayet tshinn ū tsiok kiong ê hîng-tshinn-hong, ē kā pinn-á ê sing-tsè bu̍t-tsit tshue tsáu, sóo-í in ē tsè-tsō guā-hîng khuànn--khí-lâi tsiok tshù-bī ê sing-hûn.
Tshiūnn tsit ê àn-lē, lán pún-té kiò-sī kóng, khah kng hit-pîng sī in-uī tsit lia̍p tshinn tī tsiâu-tsê ê muî-kài-bu̍t lāi-té huê--kuè ê sî-tsūn, sán-sing king-hîng tsìn-pho, to̍h kah tsi̍t tsiah tsûn kiânn kuè tsuí-bīn ê hiān-siōng kāng-khuán.
M̄-koh tsuè-kīn ê tshik-liông hun-sik kiat-kòo piáu-sī, tsit lia̍p tshinn pīng bô hiòng khah kng hit-pîng ko-sok suá-tāng.
Sóo-í tsit-má ê kái-sueh piàn-tsò kóng, tsit lia̍p tshinn ê guā-uî bu̍t-tsit m̄-sī tuì-thīn--ê, khah kng ê hit-pîng khah tsa̍t-ba̍t, jî-tshiánn sī tsi̍t-tshok tsi̍t-tshok--ê.

## [English] The Asymmetric Nebula Surrounding Wolf-Rayet Star 18
Why does the nebula around the star WR-18 shine brighter on one side?
Also known as [NGC 3199][NGC 3199], this active star and its surrounding nebula lie about 12,000 [light-years][light-years] away toward the nautical southern constellation [of Carina][of Carina].
The [featured deep image][featured deep image] has been highly processed to bring out filamentary details of the glowing gas in the bubble-shaped nebula.
The nebula is about 75 light-years across.
Near the nebula's center is a [Wolf-Rayet star][Wolf-Rayet star 1], WR-18, which is a massive, hot, short-lived star that generates an intense and complex stellar wind.
In fact, [Wolf-Rayet star][Wolf-Rayet star 2]s are known to create nebulas with [interesting shapes][interesting shapes] as their powerful winds sweep up surrounding [interstellar material][interstellar material].
In this case, the bright right edge was initially thought to indicate that a [bow shock][bow shock] was being produced as the star plowed through a uniform medium, like a [boat through][boat through] water.
[Recent measurements and analys][Recent measurements and analys][e][e][s][s], however, have shown the star is [not][not] moving quickly toward the bright edge.
A more likely explanation has [emerged][emerged] that the material surrounding the star is not uniform, but clumped and denser near the bright edge.

## 詞彙學習（漢羅/POJ/KIP/華語/English）
- 【Wolf-Rayet 星】Wolf-Rayet chhiⁿ/Wolf-Rayet tshinn/沃爾夫-拉葉星/Wolf-Rayet star
- 【WR-18】WR cha̍p-peh/WR tsa̍p-peh/WR-18/WR-18
- 【NGC 3199】NGC sam-it-kiú-kiú/NGC sam-it-kiú-kiú/NGC 3199/NGC 3199
- 【龍骨座】Lêng-kut-chō/Lîng-kut-tsō/船底座/Carina
- 【船底座】Chûn-té-chō/Tsûn-té-tsō/船底座/Carina
- 【雲絲】hûn-si/hûn-si/絲狀物/filament
- 【星雲】seng-hûn/sing-hûn/星雲/nebula
- 【恆星風】hêng-chhiⁿ-hong/hîng-tshinn-hong/恆星風/stellar wind
- 【媒介物】mûi-kài-bu̍t/king-hîng tsìn-pho/介質/medium
- 【弓形震波】keng-hêng chìn-pho/king-hîng tsìn-pho/弓形震波/bow shock
- 【對伨】tùi-thīn/tuì-thīn/對稱/uniform
- 【無對伨】bô tùi-thīn/bô tuì-thīn/不對稱/asymmetric


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[NGC 3199]:https://en.wikipedia.org/wiki/NGC_3199
[light-years]:https://spaceplace.nasa.gov/light-year/en/
[of Carina]:http://www.hawastsoc.org/deepsky/car/index.html
[featured deep image]:https://www.astrobin.com/x0kpsk/
[Wolf-Rayet star 1]:https://astrobiology.nasa.gov/news/a-wolf-rayet-bubble-and-the-early-solar-system/
[Wolf-Rayet star 2]:https://apod.nasa.gov/apod/ap200308.html
[interesting shapes]:https://apod.nasa.gov/apod/ap200612.html
[interstellar material]:https://www-ssg.sr.unh.edu/ism/what1.html
[bow shock]:https://apod.nasa.gov/apod/ap200202.html
[boat through]:https://en.wikipedia.org/wiki/Bow_wave
[Recent measurements and analys]:https://ui.adsabs.harvard.edu/abs/2017ApJ...846...76T/abstract
[e]:https://ui.adsabs.harvard.edu/abs/2001ApJ...563..875M/abstract
[s]:https://ui.adsabs.harvard.edu/abs/2017ApJ...846...76T/abstract
[not]:https://image.shutterstock.com/image-photo/funny-british-kitten-looks-surprise-260nw-1221814405.jpg
[emerged]:https://ui.adsabs.harvard.edu/abs/2001ApJ...563..875M/abstract

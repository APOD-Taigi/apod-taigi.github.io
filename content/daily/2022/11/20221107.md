---
title: Tajikistan 共和國 天頂 ê 月全食
date: 2022-11-07
publishdate: 2022-11-07T11:45:00+0800
tags: [月全食, 月圓, 食月, 銀河盤, 鴟鴞星雲, 天鵝星雲, 三叉星雲, 內海仔星雲, 國際換日線, 縮時攝影]
#hero: 
summary: 月圓 ê 時陣，月娘若是忽然間暗去，你會看著啥物？這个答案就記錄這支月全食縮時攝影影片內底。

---
{{% iframe "https://player.vimeo.com/video/25808333" "490px" %}}


{{% apod %}}

- 原始文章：[A Total Lunar Eclipse Over Tajikistan](https://apod.nasa.gov/apod/ap221107.html)
- 影像來源 kah 版權：[Jean-Luc Dauvergne](https://www.facebook.com/jeanluc.dauvergne/) ([Ciel et Espace](http://cieletespace.fr/)); 音樂：Valère Leroy & Sophie Huet ([Space-Music](http://space-music.net/))
- 2022 年 11 月 ê 月全食：[你愛知影](https://moon.nasa.gov/news/185/what-you-need-to-know-about-the-lunar-eclipse/)
- 台文翻譯：[An-Li Tsai][An-Li Tsai] ([NCU][NCU])

## [漢羅] Tajikistan 共和國 天頂 ê 月全食
月圓 ê 時陣，月娘若是忽然間暗去，你會看著啥物？
這个答案就記錄 tī 這支 2011 年 踮 [Tajikistan 共和國][Tajikistan] 翕--ê，戲劇性變化--ê [月全食][eclipse in 2011] 縮時攝影 [影片][video] 內底。
[月全食][total lunar eclipse] ê 時陣，地球行到月球 kah 太陽中央，所以月娘才會忽然間暗去。
毋過 [月球袂完全無去][Moon never gets completely dark]，這是因為地球 ê 大氣會 [屈折][refracts] 一寡太陽光。
[這支影片][featured video] 開始 ê 時陣，看起來敢若是 tī 日時 ê 日光，毋過實際上這是暗暝，而且這个光線是月圓時 ê 月光。
[月娘][Moon] 去予食去了後就變暗去矣，這个時陣咱就會當看著背景 ê 天星反射 tī 湖面。
上壯觀--ê，是發生月食彼陣，[天頂][sky surrounding] 煞忽然間變做 [攏是天星][full of stars]，上光 ê 所在就是天星上濟 ê [銀河盤][Milky Way Galaxy] 遐。
影片放送第二擺 ê 時陣，是 kā 景色搝近來看，上落尾 ê 影像是 [鴟鴞星雲][Eagle t]、[天鵝星雲][Swan]、[三叉星雲][Trifid t]、kah [內海仔星雲][Lagoon] 附近 ê 食月。
月食開始差不多兩點鐘了後，月娘就 ùi 地球烏影下底出來矣，月圓時 ê 月光就 [隨][glare] 變做天頂上光 ê 天體矣。
下暗抑是明仔載，愛看你 kah [國際換日線][International Date Line] 差偌濟，你若是踮 [亞洲][Asia] ê 東北爿、抑是 [北美洲][North America] ê 西北爿，就會閣看著一擺 [月全食][total lunar eclipse]。

## [POJ] Tajikistan Kiōng-hô-kok thiⁿ-téng ê Goe̍h-choân-si̍t
Goe̍h-îⁿ ê sî-chūn, goe̍h-niû nā-sī hut-jiân-kan àm--khì, lí ē khòaⁿ tio̍h siáⁿ-mih?
Chit ê tap-àn to̍h kì-lo̍k tī chit ki 2011 nî tiàm Tajikistan Kiōng-hô-kok hip--ê, hì-kio̍k sèng piàn-hòa--ê goe̍h-choân-si̍t sok-sî-liap-iáⁿ iáⁿ-phìⁿ lāi-té.
Goe̍h-choân-si̍t ê sî-chūn, Tē-kiû kiâⁿ kàu Goe̍h-kiû kah Thài-iông tiong-ng, só͘-í goe̍h-niû chiah-ē hut-jiân-kan àm--khì.
M̄-koh Goe̍h-kiû bē oân-choân bô--khì, che sī in-ūi Tē-kiû ê tōa-khì ē khut-chiat chit-kóa thài-iông-kng.
Chit ki iáⁿ-phìⁿ khai-sí ê sî-chūn, khòaⁿ--khí-lâi ká-ná sī tī ji̍t-sî ê ji̍t-kng, m̄-koh si̍t-chè-siōng che sī àm-mî, jî-chhiáⁿ chit-ê kng-sòaⁿ sī goe̍h-îⁿ sî ê goe̍h-kng.
Goe̍h-niû khì hō͘ chia̍h khì liáu-āu to̍h piàn àm--khì ah, chit-ê sî-chūn lán to̍h ē-táng khòaⁿ-tio̍h pōe-kéng ê thiⁿ-chhiⁿ hoán-siā tī ô͘-bīn.
Siōng chòng-koan--ê, sī hoat-seng goe̍h-si̍t hit-chūn, thiⁿ-téng soah hut-jiân-kan piàn-chò lóng sī thiⁿ-chhiⁿ, siōng kng ê só͘-chāi to̍h sī thiⁿ-chhiⁿ siōng chōe ê Gîn-hô-pôaⁿ hiah.
Iáⁿ-phìⁿ hòng-sàng tē jī pái ê sî-chūn, sī kā kéng-sek giú kīn lâi khòaⁿ, siōng lo̍h-bóe ê iáⁿ-siōng sī Ba̍h-hio̍h-seng-hûn, Thian-gô-seng-hûn, Sam-chhe-seng-hûn, kah Lāi-hái-á seng-hûn hū-kīn ê si̍t-goe̍h.
Goe̍h-si̍t khai-sí chha-put-to nn̄g tiám-cheng liáu-āu, goe̍h-niû to̍h ùi Tē-kiû o͘-iáⁿ ē-té chhut-lâi ah, goe̍h-îⁿ sî ê goe̍h-kng to̍h sûi piàn-chò thiⁿ-téng siōng kng ê thian-thé ah.
E-àm ia̍h-sī miâ-á-chài, ài khòaⁿ lí kah Kok-chè Ōaⁿ-jī-sòaⁿ chha gōa che, lí nā-sī tiàm A-chiu ê tang-pak pêng, ia̍h-sī Pak-bí-chiu ê sai-pak pêng, to̍h ē koh khòaⁿ tio̍h chi̍t pái Goe̍h-choân-si̍t.

## [KIP] Tajikistan Kiōng-hô-kok thinn-tíng ê Gue̍h-tsuân-si̍t
Gue̍h-înn ê sî-tsūn, gue̍h-niû nā-sī hut-jiân-kan àm--khì, lí ē khuànn tio̍h siánn-mih?
Tsit ê tap-àn to̍h kì-lo̍k tī tsit ki 2011 nî tiàm Tajikistan Kiōng-hô-kok hip--ê, hì-kio̍k sìng piàn-huà--ê gue̍h-tsuân-si̍t sok-sî-liap-iánn iánn-phìnn lāi-té.
Gue̍h-tsuân-si̍t ê sî-tsūn, Tē-kiû kiânn kàu Gue̍h-kiû kah Thài-iông tiong-ng, sóo-í gue̍h-niû tsiah-ē hut-jiân-kan àm--khì.
M̄-koh Gue̍h-kiû bē uân-tsuân bô--khì, tse sī in-uī Tē-kiû ê tuā-khì ē khut-tsiat tsit-kuá thài-iông-kng.
Tsit ki iánn-phìnn khai-sí ê sî-tsūn, khuànn--khí-lâi ká-ná sī tī ji̍t-sî ê ji̍t-kng, m̄-koh si̍t-tsè-siōng tse sī àm-mî, jî-tshiánn tsit-ê kng-suànn sī gue̍h-înn sî ê gue̍h-kng.
Gue̍h-niû khì hōo tsia̍h khì liáu-āu to̍h piàn àm--khì ah, tsit-ê sî-tsūn lán to̍h ē-táng khuànn-tio̍h puē-kíng ê thinn-tshinn huán-siā tī ôo-bīn.
Siōng tsòng-kuan--ê, sī huat-sing gue̍h-si̍t hit-tsūn, thinn-tíng suah hut-jiân-kan piàn-tsò lóng sī thinn-tshinn, siōng kng ê sóo-tsāi to̍h sī thinn-tshinn siōng tsuē ê Gîn-hô-puânn hiah.
Iánn-phìnn hòng-sàng tē jī pái ê sî-tsūn, sī kā kíng-sik giú kīn lâi khuànn, siōng lo̍h-bué ê iánn-siōng sī Ba̍h-hio̍h-sing-hûn, Thian-gô-sing-hûn, Sam-tshe-sing-hûn, kah Lāi-hái-á sing-hûn hū-kīn ê si̍t-gue̍h.
Gue̍h-si̍t khai-sí tsha-put-to nn̄g tiám-tsing liáu-āu, gue̍h-niû to̍h uì Tē-kiû oo-iánn ē-té tshut-lâi ah, gue̍h-înn sî ê gue̍h-kng to̍h suî piàn-tsò thinn-tíng siōng kng ê thian-thé ah.
E-àm ia̍h-sī miâ-á-tsài, ài khuànn lí kah Kok-tsè Uānn-jī-suànn tsha guā tse, lí nā-sī tiàm A-tsiu ê tang-pak pîng, ia̍h-sī Pak-bí-tsiu ê sai-pak pîng, to̍h ē koh khuànn tio̍h tsi̍t pái Gue̍h-tsuân-si̍t.

## [English] A Total Lunar Eclipse Over Tajikistan

If the full Moon suddenly faded, what would you see?
The answer was recorded in a dramatic time lapse [video][video] taken during the total lunar [eclipse in 2011][eclipse in 2011] from [Tajikistan][Tajikistan].
During a [total lunar eclipse][total lunar eclipse], the Earth moves between the Moon and the Sun, causing the moon to fade dramatically.
The [Moon never gets completely dark][Moon never gets completely dark], though, since the Earth's atmosphere [refracts][refracts] some light.
As the [featured video][featured video] begins, the scene may appear to be daytime and sunlit, but actually it is a nighttime and lit by the glow of the full Moon.
As the [Moon][Moon] becomes eclipsed and fades, background stars become visible and here can be seen reflected in a lake.
Most spectacularly, the [sky surrounding][sky surrounding] the eclipsed moon suddenly appears to be [full of stars][full of stars] and highlighted by the busy plane of our [Milky Way Galaxy][Milky Way Galaxy].
The sequence repeats with a closer view, and the final image shows the placement of the eclipsed Moon near the [Eagle][Eagle e], [Swan][Swan], [Trifid][Trifid e], and [Lagoon][Lagoon] nebulas.
Nearly two hours after the eclipse started, the moon emerged from the Earth's shadow and its bright full [glare][glare] again dominated the sky.
Later today or tomorrow, depending on your location relative to the [International Date Line][International Date Line], a new [total lunar eclipse][total lunar eclipse] will take place -- with totality being primarily visible over northeastern [Asia][Asia] and northwestern [North America][North America].



## 詞彙學習（漢羅/POJ/KIP/華語/English）
- 【Tajikistan 共和國】Tajikistan kiōng-hô-kok/Tajikistan kiōng-hô-kok/塔吉克共和國/Tajikistan
- 【月全食】goe̍h-choân-si̍t/gue̍h-tsuân-si̍t/月全食/total lunar eclipse
- 【月圓】goe̍h-îⁿ/gue̍h-înn/滿月/full moon
- 【食月】si̍t-goe̍h/si̍t-gue̍h/食月/eclipsed moon
- 【銀河盤】Gîn-hô-pôaⁿ/Gîn-hô-puânn/銀河盤/the plane of the Milky Way
- 【鴟鴞星雲】Ba̍h-hio̍h seng-hûn/Ba̍h-hio̍h seng-hûn/老鷹星雲/Eagle Nebula
- 【天鵝星雲】Thian-gô-seng-hûn/Thian-gô-sing-hûn/天鵝星雲/Swan Nebula
- 【三叉星雲】Sam-chhe-seng-hûn/Sam-tshe-sing-hûn/三裂星雲、三葉星雲/Trifid Nebula
- 【內海仔星雲】Lāi-hái-á seng-hûn/Lāi-hái-á sing-hûn/潟湖星雲/Lagoon Nebula
- 【國際換日線】Kok-chè Ōaⁿ-ji̍t-sòaⁿ/Kok-chè Ōaⁿ-ji̍t-sòaⁿ/國際換日線/International Date Line
- 【縮時攝影】sok-sî-liap-iáⁿ/sok-sî-liap-iánn/縮時攝影/time lapse


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/


[video]:https://vimeo.com/25808333
[eclipse in 2011]:https://apod.nasa.gov/apod/ap110625.html
[Tajikistan]:https://en.wikipedia.org/wiki/Tajikistan
[total lunar eclipse]:https://en.wikipedia.org/wiki/Total_lunar_eclipse
[Moon never gets completely dark]:https://apod.nasa.gov/apod/ap180120.html
[refracts]:http://hyperphysics.phy-astr.gsu.edu/hbase/geoopt/refr.html
[featured video]:https://www.youtube.com/watch?v=hQeejHExrGI
[Moon]:https://solarsystem.nasa.gov/planets/moon
[sky surrounding]:https://apod.nasa.gov/apod/ap110617.html
[full of stars]:https://youtu.be/1DNbkKBW0K8
[Milky Way Galaxy]:http://www.atlasoftheuniverse.com/galaxy.html
[Eagle e]:https://apod.nasa.gov/apod/ap221004.html
[Eagle t]:https://apod.tw/daily/20221004/
[Swan]:https://apod.nasa.gov/apod/ap960829.html
[Trifid e]:https://apod.nasa.gov/apod/ap210812.html
[Trifid t]:https://apod.tw/daily/20210812/
[Lagoon]:https://apod.nasa.gov/apod/ap181112.html
[glare]:https://image.shutterstock.com/z/stock-photo-cat-glare-745763242.jpg
[International Date Line]:https://en.wikipedia.org/wiki/International_Date_Line
[total lunar eclipse]:https://www.timeanddate.com/eclipse/lunar/2022-november-8
[Asia]:https://en.wikipedia.org/wiki/Asia
[North America]:https://en.wikipedia.org/wiki/North_America


---
title: 飛過獵戶座 ê 獅仔座流星雨
date: 2022-11-28
publishdate: 2022-11-28T11:45:00+0800
tags: [獵戶座, 獅仔座流星雨, 獅仔座, 流星雨]
hero: https://apod.nasa.gov/apod/image/2211/Leonids2022_Hongyang_960_annotated.jpg
summary: 後一粒流星會佇當時出現？就算是拄著流星雨 ê 時陣，咱嘛無一定會知。

---

{{% apod %}}

- 原始文章：[Leonid Meteors Through Orion](https://apod.nasa.gov/apod/ap221128.html)
- 影像來源 kah 版權：[Luo Hongyang](mailto:mgsluo@gmail.com)
- 台文翻譯：[An-Li Tsai][An-Li Tsai] ([NCU][NCU])

## [漢羅] 飛過獵戶座 ê 獅仔座流星雨
後一粒流星會佇當時出現？
就算是拄著流星雨 ê 時陣，咱嘛無一定會知。
所以，享受 [流星雨][meteor shower] 上好 ê 方式，是揣一个四序 ê 所在好好仔坐咧，觀賞這个夜空電影。
而且你會當 kah 朋友分享這个經驗，逐家攏會足歡喜--ê。
這張相片是佇 [中國][China] [海南島][Hainan] 看 tùi [南中國海][South China Sea]，內底 ê 流星雨是 2022 年 ê [獅仔座流星雨][Leonids]。
流星出現上濟 ê 時陣，就是佇這個月。
相片內底 ê 流星軌跡是連紲翕幾若點鐘了後，才疊佇較早進前翕 ê 背景影像頂懸。
佇這个地點佮時間，咱會當 ùi [獅仔座流星雨][Leonid meteors] ê 流星軌跡，[揣出][trace back] in 是 ùi [獅仔座][constellation of Leo] 來--ê。
毋過咱嘛會當看著這寡軌跡嘛迒過 [其他星座][other constellations t]，嘛包括 [獵戶座][Orion]。
相片頂懸彼粒紅紅上光 ê 行星是 [火星][Mars]。
相片內底這兩位流星雨愛好者，[因為][Bonding] 對天文 ê 愛，佇這個月慶祝 in ê [仝一工生日][common birthday]。
是講，in 已經結婚矣。


## [POJ] Poe kòe La̍h-hō͘-chō ê Sai-á-chō Liû-chhiⁿ-hō͘
Āu chi̍t lia̍p liû-chhiⁿ ē tī tang-sî chhut-hiān?
To̍h sǹg sī tú-tio̍h liû-chhiⁿ-hō͘ ê sî-chūn, lán mā bô it-tēng ē chai.
Só͘-í, hiáng-siū liû-chhiⁿ-hō͘ siōng hó ê hong-sek, sī chhōe chi̍t ê sù-sī ê só͘-chāi hó-hó-á chē leh, koan-sióng chit ê iā-khong tiān-iáⁿ.
Jî-chhiáⁿ lí ē-tàng kah pêng-iú hun-hióng chit ê keng-giām, ta̍k-ke lóng ē chiok hoaⁿ-hí--ê.
Chit tiuⁿ siòng-phìⁿ sī tī Tiong-kok Hái-lâm-tó khòaⁿ tùi Lâm Tiong-kok-hái, lāi-té ê liû-chhiⁿ-hō͘ sī 2022 nî ê Sai-á-chō liû-chhiⁿ-hō͘.
Liû-chhiⁿ chhut-hiān siōng chōe ê sî-chūn, to̍h sī tī chit kò goe̍h.
Siòng-phìⁿ lāi-té ê liû-chhiⁿ kúi-jiah sī liân-sòa hip kúi-ā tiám-cheng liáu-āu, chiah thah tī khah chá chìn-chêng ê pōe-kéng iáⁿ-siōng téng-koân.
Tī chit ê tē-tiám kah sî-kan, lán ē-tàng ùi Sai-á-chō liû-chhiⁿ-hō͘ ê liû-chhiⁿ kúi-jiah, chhōe-chhut in sī ùi Sai-á-chō lâi--ê.
M̄-koh lán mā ē-tàng khòaⁿ-tio̍h chit kóa kúi-jiah mā hāⁿ kòe kî-tha seng-chō, pau-koat La̍h-hō͘-chō.
Siòng-phìⁿ téng-koân hit lia̍p âng-âng siōng kng ê kiâⁿ-chhiⁿ sī Hóe-chhiⁿ.
Siòng-phìⁿ lāi-té chit nn̄g ūi liû-chhiⁿ-hō͘ ài-hòⁿ-chiá, in-ūi tùi thian-bûn ê ài, tī chit kò goe̍h khèng-chiok in ê kāng chi̍t kang siⁿ-ji̍t.
Sī kóng, in í-keng kiat-hun ah.


## [KIP] Pue kuè La̍h-hōo-tsō ê Sai-á-tsō Liû-tshinn-hōo
Āu tsi̍t lia̍p liû-tshinn ē tī tang-sî tshut-hiān?
To̍h sǹg sī tú-tio̍h liû-tshinn-hōo ê sî-tsūn, lán mā bô it-tīng ē tsai.
Sóo-í, hiáng-siū liû-tshinn-hōo siōng hó ê hong-sik, sī tshuē tsi̍t ê sù-sī ê sóo-tsāi hó-hó-á tsē leh, kuan-sióng tsit ê iā-khong tiān-iánn.
Jî-tshiánn lí ē-tàng kah pîng-iú hun-hióng tsit ê king-giām, ta̍k-ke lóng ē tsiok huann-hí--ê.
Tsit tiunn siòng-phìnn sī tī Tiong-kok Hái-lâm-tó khuànn tuì Lâm Tiong-kok-hái, lāi-té ê liû-tshinn-hōo sī 2022 nî ê Sai-á-tsō liû-tshinn-hōo.
Liû-tshinn tshut-hiān siōng tsuē ê sî-tsūn, to̍h sī tī tsit kò gue̍h.
Siòng-phìnn lāi-té ê liû-tshinn kuí-jiah sī liân-suà hip kuí-ā tiám-tsing liáu-āu, tsiah thah tī khah tsá tsìn-tsîng ê puē-kíng iánn-siōng tíng-kuân.
Tī tsit ê tē-tiám kah sî-kan, lán ē-tàng uì Sai-á-tsō liû-tshinn-hōo ê liû-tshinn kuí-jiah, tshuē-tshut in sī uì Sai-á-tsō lâi--ê.
M̄-koh lán mā ē-tàng khuànn-tio̍h tsit kuá kuí-jiah mā hānn kuè kî-tha sing-tsō, pau-kuat La̍h-hōo-tsō.
Siòng-phìnn tíng-kuân hit lia̍p âng-âng siōng kng ê kiânn-tshinn sī Hué-tshinn.
Siòng-phìnn lāi-té tsit nn̄g uī liû-tshinn-hōo ài-hònn-tsiá, in-uī tuì thian-bûn ê ài, tī tsit kò gue̍h khìng-tsiok in ê kāng tsi̍t kang sinn-ji̍t.
Sī kóng, in í-king kiat-hun ah.


## [English] Leonid Meteors Through Orion

Where will the next meteor appear?
Even during a meteor shower, it is practically impossible to know.
Therefore, a good way to enjoy a [meteor shower][meteor shower] is to find a place where you can sit comfortably and monitor a great expanse of dark sky.
And it may be satisfying to share this experience with a friend.
The meteor shower depicted was the 2022 [Leonids][Leonids] which peaked earlier this month, and the view is from [Hainan][Hainan], [China][China] looking out over the [South China Sea][South China Sea].
Meteor streaks captured over a few hours were isolated and added to a foreground image recorded earlier.
From this place and time, [Leonid meteors][Leonid meteors] that [trace back][trace back] to the [constellation of Leo][constellation of Leo] were seen streaking across [other constellations][other constellations e] including [Orion][Orion].
The bright red planet [Mars][Mars] appears near the top of the image.
[Bonding][Bonding] over their love of astronomy, the two pictured meteor enthusiasts, shown celebrating their [common birthday][common birthday] this month, are now married.

   
## 詞彙學習（漢羅/POJ/KIP/華語/English）
- 【獵戶座】La̍h-hō͘-chō/La̍h-hōo-tsō/獵戶座/Orion
- 【獅仔座流星雨】Sai-á-chō liû-chhiⁿ-hō͘/Sai-á-tsō liû-tshinn-hōo/獅子座流星雨/Leonids
- 【獅仔座】Sai-á-chō/Sai-á-tsō/獅子座/constellation of Leo
- 【流星雨】liû-chhiⁿ-hō͘/liû-tshinn-hōo/流星雨/meteor shower


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[meteor shower]:https://spaceplace.nasa.gov/meteor-shower/en/
[Leonids]:https://solarsystem.nasa.gov/asteroids-comets-and-meteors/meteors-and-meteorites/leonids/in-depth/
[Hainan]:https://youtu.be/GANaIlOIjvA
[China]:https://en.wikipedia.org/wiki/China
[South China Sea]:https://en.wikipedia.org/wiki/South_China_Sea
[Leonid meteors]:https://apod.nasa.gov/apod/ap061118.html
[trace back]:https://apod.nasa.gov/apod/ap031116.html
[constellation of Leo]:https://earthsky.org/constellations/leo-heres-your-constellation/
[other constellations e]:https://apod.nasa.gov/apod/ap210112.html
[other constellations t]:https://apod.tw/daily/20210112/
[Orion]:https://apod.nasa.gov/apod/ap200919.html
[Mars]:https://solarsystem.nasa.gov/planets/mars/in-depth/
[Bonding]:https://www.womansworld.com/wp-content/uploads/2020/08/cat-hug-11.jpg?w=1024
[common birthday]:https://www.scientificamerican.com/article/bring-science-home-probability-birthday-paradox/




---
title: 南極 ê 月食
date: 2022-11-05
publishdate: 2022-11-05T11:45:00+0800
tags: [南極, 月食, 暗區實驗室, 本影, 月全食, 縮時攝影, Amundsen-Scott 南極站, 地平線, 月偏食, 極光, 銀河, BICEP 望遠鏡, 南極望遠鏡, 南極極光, 極光湧, 極區]
hero: https://apod.nasa.gov/apod/image/2211/Lunar-Eclipse-South-Pole_1024.jpg
summary: 今年 5 月 16 ê 時陣，月球 ùi 地球烏影下底趨過。
categories: [podcast]
vocals: [阿錕]
---

{{% apod %}}

- 原始文章：[Lunar Eclipse at the South Pole](https://apod.nasa.gov/apod/ap221105.html)
- 影像來源 kah [版權][copyright]：[Aman Chokshi](https://www.instagram.com/aman_chokshi)
- 台文翻譯：[An-Li Tsai][An-Li Tsai] ([NCU][NCU])

{{< podcast "clb3weaou02hk01z9au214ga8" >}}

## [漢羅] 南極 ê 月食
[今年 5 月 16][Last May 16 the Moon] ê 時陣，月球 ùi 地球烏影下底趨過。
月球完全去予 [地球本影][dark umbra t] 閘牢，出現月全食 ê 時間差不多是 1 點鐘 25 分。
[這張縮時攝影 ê 組合相片][In this composited timelapse view] 是佇 Amundsen-Scott 南極站翕--ê。
有紀錄著地平線頂懸 ê 月偏食 kah 月全食 ê 連紲影像。
背景是南極冷吱吱 ê 暗暝，天頂有足濟天星，閣有 [南極極光][aurora australis t] ê 極光湧，kah 銀河中心。
[前景][In the foreground t] 是地球上南方 ê 研究站 暗區實驗室，正爿彼个是 BICEP 望遠鏡，倒爿彼个是南極望遠鏡。
雖罔講極區 ê 夜空是足媠--ê，毋過你應該袂為著欲看 [今年 11 月 8 號][coming up on November 8] ê 月全食 [去南極][go to the South Pole] 乎！
是講月食嘛會當踮亞洲、澳洲、太平洋、美洲、kah 歐洲看著。
這應該是你佇 2025 年進前，上尾一擺看著 [月全食][total lunar eclipse until 2025] ê 機會矣。

## [POJ] Lâm-ke̍k ê Goe̍h-si̍t
Kin-nî 5 goe̍h 16 ê sî-chūn, Goe̍h-kiû ùi Tē-kiû o͘-iáⁿ ē-té chhu kòe.
Goe̍h-kiû oân-choân khì hō͘ Tē-kiû pún-iáⁿ cha̍h tiâu, chhut-hiān goe̍h-choân-si̍t ê sî-kan chha-put-to sī 1 tiám-cheng 25 hun.
Chit tiuⁿ sok-sî-liap-iáⁿ ê cho͘-ha̍p siòng-phìⁿ sī tī Amundsen-Scott Lâm-ke̍k-chām hip--ê.
Ū kì-lio̍k tio̍h tē-pêng-sòaⁿ téng-koân ê goe̍h-phian-si̍t kah goe̍h-choân-si̍t ê liân-sòa iáⁿ-siōng.
Pōe-kéng sī Lâm-ke̍k léng-ki-ki ê àm-mî, thiⁿ-téng ū chiok chōe thiⁿ-chhiⁿ, koh ū Lâm-ke̍k ke̍k-kng ê ke̍k-kng-éng, kah Gîn-hô tiong-sim.
Chiân-kéng sī Tē-kiû siōng lâm-hong ê gián-kiù-chām Àm-khu Si̍t-giām-sek, chiàⁿ-pêng hit-ê sī BICEP Bōng-oán-kiàⁿ, tò-pêng hit-ê sī Lâm-ke̍k Bōng-oán-kiàⁿ.
Sui-bóng kóng ke̍k-khu ê iā-khong sī chiok súi--ê, m̄-koh lí èng-kai bē ūi-tio̍h beh khòaⁿ kin-nî 11 goe̍h 8 hō ê goe̍h-choân-si̍t khì Lâm-ke̍k hoⁿh!
Sī kóng goe̍h-si̍t mā ē-tàng tiàm A-chiu, Ò-chiu, Thài-pêng-iûⁿ, Bí-chiu, kah Au-chiu khòaⁿ--tio̍h.
Che èng-kai sī lí tī 2025 nî chìn-chêng, siōng bóe chi̍t pái khòaⁿ tio̍h goe̍h-choân-si̍t ê ki-hōe ah.

## [KIP] Lâm-ki̍k ê Gue̍h-si̍t
Kin-nî 5 gue̍h 16 ê sî-tsūn, Gue̍h-kiû uì Tē-kiû oo-iánn ē-té tshu kuè.
Gue̍h-kiû uân-tsuân khì hōo Tē-kiû pún-iánn tsa̍h tiâu, tshut-hiān gue̍h-tsuân-si̍t ê sî-kan tsha-put-to sī 1 tiám-tsing 25 hun.
Tsit tiunn sok-sî-liap-iánn ê tsoo-ha̍p siòng-phìnn sī tī Amundsen-Scott Lâm-ki̍k-tsām hip--ê.
Ū kì-lio̍k tio̍h tē-pîng-suànn tíng-kuân ê gue̍h-phian-si̍t kah gue̍h-tsuân-si̍t ê liân-suà iánn-siōng.
Puē-kíng sī Lâm-ki̍k líng-ki-ki ê àm-mî, thinn-tíng ū tsiok tsuē thinn-tshinn, koh ū Lâm-ki̍k ki̍k-kng ê ki̍k-kng-íng, kah Gîn-hô tiong-sim.
Tsiân-kíng sī Tē-kiû siōng lâm-hong ê gián-kiù-tsām Àm-khu Si̍t-giām-sik, tsiànn-pîng hit-ê sī BICEP Bōng-uán-kiànn, tò-pîng hit-ê sī Lâm-ki̍k Bōng-uán-kiànn.
Sui-bóng kóng ki̍k-khu ê iā-khong sī tsiok suí--ê, m̄-koh lí ìng-kai bē uī-tio̍h beh khuànn kin-nî 11 gue̍h 8 hō ê gue̍h-tsuân-si̍t khì Lâm-ki̍k honnh!
Sī kóng gue̍h-si̍t mā ē-tàng tiàm A-tsiu, Ò-tsiu, Thài-pîng-iûnn, Bí-tsiu, kah Au-tsiu khuànn--tio̍h.
Tse ìng-kai sī lí tī 2025 nî tsìn-tsîng, siōng bué tsi̍t pái khuànn tio̍h gue̍h-tsuân-si̍t ê ki-huē ah.

## [English] Lunar Eclipse at the South Pole
[Last May 16 the Moon][Last May 16 the Moon] slid through Earth's shadow, completely immersed in the planet's [dark umbra][dark umbra e] for about 1 hour and 25 minutes during a total lunar eclipse.
[In this composited timelapse view][In this composited timelapse view], the partial and total phases of the eclipse were captured as the Moon tracked above the horizon from Amundsen-Scott South Pole Station.
There it shared a cold and starry south polar night with a surging display of the [aurora australis][aurora australis e] and central Milky Way.
[In the foreground][In the foreground e] are the BICEP (right) and South Pole telescopes at the southernmost station's Dark Sector Laboratory.
But while polar skies can be spectacular, you won't want to [go to the South Pole][go to the South Pole] to view the total lunar eclipse [coming up on November 8][coming up on November 8].
Instead, that eclipse can be seen from locations in Asia, Australia, the Pacific, the Americas and Northern Europe.
It will be your last chance to watch a [total lunar eclipse until 2025][total lunar eclipse until 2025].


## 詞彙學習

|漢羅|POJ|KIP|華語|English|
|-|-|-|-|-|
|南極|Lâm-ke̍k|Lâm-ki̍k|南極|the South Pole|
|月食|goe̍h-si̍t|gue̍h-si̍t|月食|lunar eclipse|
|暗區實驗室|Àm-khu Si̍t-giām-sek|Àm-khu Si̍t-giām-sik|暗區實驗室|Dark Sector Laboratory|
|本影|pún-iáⁿ|pún-iánn|本影|umbra|
|月全食|goe̍h-choân-si̍t|gue̍h-tsuân-si̍t|月全食|total lunar eclipse|
|縮時攝影|sok-sî-liap-iáⁿ|sok-sî-liap-iánn|縮時攝影|timelapse|
|Amundsen-Scott 南極站|Amundsen-Scott Lâm-ke̍k-chām|Amundsen-Scott Lâm-ki̍k-tsām|阿蒙森-斯科特南極站|Amundsen-Scott South Pole Station|
|地平線|tē-pêng-sòaⁿ|tē-pîng-suànn|地平線|horizon|
|月偏食|goe̍h-phian-si̍t|gue̍h-phian-si̍t|月偏食|partial lunar eclipse|
|極光|ke̍k-kng|ki̍k-kng|極光|aurora|
|銀河|Gîn-hô|Gîn-hô|銀河|the Milky Way|
|BICEP 望遠鏡|BICEP Bōng-oán-kiàⁿ|BICEP Bōng-oán-kiàⁿ|BICEP 望遠鏡|BICEP telescope|
|南極望遠鏡|Lâm-ke̍k Bōng-oán-kiàⁿ|Lâm-ki̍k Bōng-uán-kiànn|南極望遠鏡|South Pole telescope|
|南極極光|Lâm-ke̍k ke̍k-kng|Lâm-ki̍k ki̍k-kng|南極極光|aurora australis|
|極光湧|ke̍k-kng-éng|ki̍k-kng-íng|極光波浪|aurora surge|
|極區|ke̍k-khu|ki̍k-khu|極區|polar region|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/


[Last May 16 the Moon]:https://www.facebook.com/media/set/?set=a.4715932428510939&type=3
[dark umbra e]:https://apod.nasa.gov/apod/ap220518.html
[dark umbra t]:https://apod.tw/daily/20220518/
[In this composited timelapse view]:https://www.instagram.com/p/Cd4MLE6pLnc/
[aurora australis e]:https://apod.nasa.gov/apod/ap220729.html
[aurora australis t]:https://apod.tw/daily/20220729/
[In the foreground e]:https://apod.nasa.gov/apod/ap211211.html
[In the foreground t]:https://apod.tw/daily/20211211/
[go to the South Pole]:https://www.usap.gov/videoclipsandmaps/spwebcam.cfm
[coming up on November 8]:https://earthsky.org/astronomy-essentials/total-lunar-eclipse-nov8-2022/
[total lunar eclipse until 2025]:https://blogs.nasa.gov/Watch_the_Skies/2022/11/03/last-chance-to-see-total-lunar-eclipse-until-2025/

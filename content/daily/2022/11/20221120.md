---
title: 西藏天頂 ê 氣輝波
date: 2022-11-20
publishdate: 2022-11-20T11:45:00+0800
tags: [氣輝波, 氣輝, 孟加拉, 大氣重力波, 圓形波, 化學性發光, 光產物, 壓力波, 緯度, 極光, 高能帶電粒子]
hero: https://apod.nasa.gov/apod/fap/image/2211/rippledsky_dai_960.jpg
summary: 天頂看起來敢若是一个大天體乎？彼是氣輝啦！
categories: [podcast]
vocals: [阿錕]
---
{{% apod %}}

- 原始文章：[Airglow Ripples over Tibet](https://apod.nasa.gov/apod/ap221120.html)
- 影像來源 kah 版權：[Jeff Dai](http://www.flickr.com/photos/jeffdai/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clbo49h2y000001qpg391dqza" >}}

## [漢羅] 西藏天頂 ê 氣輝波
天頂看起來敢若有一个大天體乎？
彼是 [氣輝][Airglow] 啦！
4 月底 tī [孟加拉][Bangladesh] 天頂出現雷公雨了後，tī [中國][China] [西藏][Tibet] ê 天頂嘛出現一輾一輾發光 ê 大型圓形波，就親像 [相片][pictured here] 按呢。
這个無四常 ê [圖樣][pattern is created by] 是大氣 [重力波][gravity waves] 造成--ê。
Tī [較懸 ê 所在][with height]，空氣較薄，交替 ê 壓力波嘛會變較強。
像這个現象是發生 tī 90 公里懸 ê 所在。
[氣輝][airglow t]  kah [極光][auroras t] 無仝，極光是 tī 懸緯度 kah 高能帶電粒子相挵，是物理現象。
氣輝是 [化學性發光][chemiluminescence]，是化學反應 ê 光產物。
較典型 ê [氣輝][airglow] 會當 tī 地平線附近看著，伊予咱 ê 夜空袂變甲 [規个烏 mi̍h-mà][completely dark]。

## [POJ] Se-chōng thiⁿ-téng ê Khì-hui-pho
Thiⁿ-téng khòaⁿ--khí-lâi ká-ná ū chi̍t ê tōa thian-thé hoⁿh?
He sī khì-hui lah!
4 goe̍h té tī Bēng-ka-la thiⁿ-téng chhut-hiān lûi-kong-hō͘ liáu-āu, tī Tiong-kok Se-chōng ê thiⁿ-téng mā chhut-hiān chi̍t lián chi̍t lián hoat-kng ê tōa-hêng îⁿ-hêng-pho, to̍h chhin-chhiūⁿ siòng-phìⁿ án-ni.
Chit ê bô sù-siông ê tô͘-iūⁿ sī tōa-khì tiōng-le̍k-pho chō-sêng--ê.
Tī khah koân ê  só͘-chāi, khong-khì khah po̍h, kau-thè ê ap-le̍k-pho mā ē piàn khah kiông.
Chhiūⁿ chit ê hiān-siōng sī hoat-seng tī 90 kong-lí koân ê só͘-chāi.
Khì-hui kah ke̍k-kng bô-kâng, ke̍k-kng sī tī koân hūi-tō͘ kah ko-lêng tòa-tiān lia̍p-chú sio-lòng, sī bu̍t-lí hiān-siōng.
Khì-hui sī hòa-ha̍k-sèng hoán-èng, sī hòa-ha̍k hoán-èng ê kng-sán-bu̍t.
Khah tián-hêng ê khì-hui ē-tàng tī tē-pêng-sòaⁿ hū-kīn khòaⁿ--tio̍h, ì hō͘ lán ê iā-khong bē piàn kah kui-ê ô͘-mi̍h-mà.


## [KIP] Se-tsōng thinn-tíng ê Khì-hui-pho
Thinn-tíng khuànn--khí-lâi ká-ná ū tsi̍t ê tuā thian-thé honnh?
He sī khì-hui lah!
4 gue̍h té tī Bīng-ka-la thinn-tíng tshut-hiān luî-kong-hōo liáu-āu, tī Tiong-kok Se-tsōng ê thinn-tíng mā tshut-hiān tsi̍t lián tsi̍t lián huat-kng ê tuā-hîng înn-hîng-pho, to̍h tshin-tshiūnn siòng-phìnn án-ni.
Tsit ê bô sù-siông ê tôo-iūnn sī tuā-khì tiōng-li̍k-pho tsō-sîng--ê.
Tī khah kuân ê  sóo-tsāi, khong-khì khah po̍h, kau-thè ê ap-li̍k-pho mā ē piàn khah kiông.
Tshiūnn tsit ê hiān-siōng sī huat-sing tī 90 kong-lí kuân ê sóo-tsāi.
Khì-hui kah ki̍k-kng bô-kâng, ki̍k-kng sī tī kuân huī-tōo kah ko-lîng tuà-tiān lia̍p-tsú sio-lòng, sī bu̍t-lí hiān-siōng.
Khì-hui sī huà-ha̍k-sìng huán-ìng, sī huà-ha̍k huán-ìng ê kng-sán-bu̍t.
Khah tián-hîng ê khì-hui ē-tàng tī tē-pîng-suànn hū-kīn khuànn--tio̍h, ì hōo lán ê iā-khong bē piàn kah kui-ê ôo-mi̍h-mà.

## [English] Airglow Ripples over Tibet
Why would the sky look like a giant target?
[Airglow][Airglow].
Following a giant thunderstorm over [Bangladesh][Bangladesh] in late April, giant circular ripples of glowing air appeared over [Tibet][Tibet], [China][China], as [pictured here][pictured here].
The unusual [pattern is created by][pattern is created by] atmospheric [gravity waves][gravity waves], waves of alternating air pressure that can grow [with height][with height] as the air thins, in this case about 90-kilometers up.
Unlike [auroras][auroras e] powered by collisions with energetic charged particles and seen at high latitudes, [airglow][airglow e] is due to [chemiluminescence][chemiluminescence], the production of light in a chemical reaction.
More typically seen near the horizon, [airglow][airglow] keeps the night sky from ever being [completely dark][completely dark].

## 詞彙學習（漢羅/POJ/KIP/華語/English）
- 【氣輝波】khì-hui-pho/khì-hui-pho/氣輝波/airglow ripples
- 【氣輝】khì-hui/khì-hui/氣輝/airglow gravity waves
- 【大氣重力波】tōa-khì tiōng-le̍k-pho/tuā-khì tiōng-li̍k-pho/大氣重力波/atmospheric
- 【化學性發光】hòa-ha̍k-sèng hoat-kng/huà-ha̍k-sìng huat-kng/化學發光/chemiluminescence
- 【光產物】kng-sán-bu̍t/kng-sán-bu̍t/光產物/the production of light
- 【壓力波】ap-le̍k-pho/ap-li̍k-pho/壓力波/air pressure
- 【緯度】hūi-tō͘/huī-tōo/緯度/latitudes
- 【極光】ke̍k-kng/ki̍k-kng/極光/auroras
- 【高能帶電粒子】ko-lêng tòa-tiān lia̍p-chú/ko-lîng tuà-tiān lia̍p-tsú/高能帶電粒子/energetic charged particles
- 【孟加拉】Bēng-ka-la/Bīng-ka-la/孟加拉/Bangladesh
- 【圓形波】îⁿ-hêng-pho/înn-hîng-pho/圓形波/circular ripples


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Airglow]:https://earthobservatory.nasa.gov/images/147122/aurora-meet-airglow
[Bangladesh]:https://en.wikipedia.org/wiki/Bangladesh
[Tibet]:https://en.wikipedia.org/wiki/Tibet
[China]:https://en.wikipedia.org/wiki/China
[pictured here]:https://www.flickr.com/photos/jeffdai/14845763849/
[pattern is created by]:http://www.theatlantic.com/technology/archive/2014/04/a-bullseye-in-the-sky-over-texas/360705/
[gravity waves]:http://www.nasa.gov/multimedia/imagegallery/image_feature_484.html
[with height]:https://climatekids.nasa.gov/whats-in-the-atmosphere/
[auroras e]:https://apod.nasa.gov/apod/ap221009.html
[auroras t]:https://apod.tw/daily/20221009/
[airglow e]:https://apod.nasa.gov/apod/ap220313.html
[airglow t]:https://apod.tw/daily/20220313/
[chemiluminescence]:https://www.atoptics.co.uk/highsky/airglow2.htm
[airglow]:https://en.wikipedia.org/wiki/Airglow
[completely dark]:https://apod.nasa.gov/apod/ap200408.html

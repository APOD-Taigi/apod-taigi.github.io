---
title: M33：三角座星系
date: 2022-11-03
publishdate: 2022-11-03T11:45:00+0800
tags: [M33, 三角座星系, M31, 正向星系, 捲螺仔星系, 風吹星系, 三角座, 直徑, 本星系群, 仙女座星系, 衛星星系, 捲螺仔手骨, 星團, 恆星形成區, NGC 604, 變星, 厝邊星系, 宇宙尺度, 距離尺度]
hero: https://apod.nasa.gov/apod/image/2211/M33-NOIR-HST-LL_1024.jpg
summary: 這个美麗 ê 正向捲螺仔星系 M33 是停佇北方星座三角座內底 較細 ê 星系。
categories: [podcast]
vocals: [阿錕]
---

{{% apod %}}

- 原始文章：[M33: The Triangulum Galaxy](https://apod.nasa.gov/apod/ap221103.html)
- 影像來源 kah [版權][copyright]：資料處理：[Robert Gendler](http://www.robgendlerastropics.com/)；資料：[Hubble Legacy Archive](https://hla.stsci.edu/), [KPNO](https://noirlab.edu/public/programs/kitt-peak-national-observatory/nicholas-mayall-4m-telescope/), [NOIRLab](https://noirlab.edu/public/), [NSF](https://www.nsf.gov/), [Aura](https://www.aura-astronomy.org/), [Amateur Sources](http://www.robgendlerastropics.com/M33-NOIR-HST.html)
- 台文翻譯：[An-Li Tsai][An-Li Tsai] ([NCU][NCU])

{{< podcast "clbduw44m019501rs49f3cz7y" >}}

## [漢羅] M33：三角座星系
這个美麗 ê 正向捲螺仔星系 M33 是停踮北方星座[三角座][Triangulum] 內底 較細 ê 星系。
伊閣有一个較有名 ê 名稱是風吹星系，若無叫伊 [三角座星系][Triangulum Galaxy] 嘛是會使。
M33 ê 直徑超過 5 萬光年，是 [本星系群][Local Group] 內底第三大--ê，比仙女座星系 (M31) kah 咱 ê 銀河 較細。
M33 kah 咱銀河 ê 距離 [差不多][About t] 有 300 萬光年遠。
伊去 hŏng 認為是仙女座星系 ê 衛星星系。
蹛踮這兩个星系內底 ê [天文學家][astronomers]，可能會互相看著對方這个壯觀 ê 大捲螺仔星系。
Ùi 銀河內底看，[這張清楚 ê 相片][this sharp image] 是 kā 地面望遠鏡 kah 太空望遠鏡 ê 觀測資料 組合出來 ê 影像。
咱會當看著 M33 櫳櫳 ê 捲螺仔手骨內底，有藍色星團 kah 粉紅仔色 ê [恆星形成區][star forming]。
實際上，佇星系中心一點鐘方向彼糊上光--ê，是恆星形成區 [NGC 604][cavernous NGC 604]。
M33 kah M31 仝款，咱已經有量著足濟變星矣。
這會當幫贊咱 kā 這个厝邊捲螺仔星系當做一个宇宙尺度，按呢咱才有法度 [建立][establishing] 距離尺度，予咱了解 [咱 ê 宇宙到底有偌大][scale of the Universe]。

## [POJ] M33: Saⁿ-kak-chō seng-hē
Chit ê bí-lē ê chiàⁿ-hiòng seng-hē M33 sī thêng tiàm pak-hong seng-chō Saⁿ-kak-chō lāi-té khah sè ê seng-hē.
I koh ū chi̍t ê khah ū-miâ ê miâ-chheng sī Hong-chhoe-seng-hē, nā bô kiô î  Saⁿ-kak-chō seng-hē mā-sī ē-sái.
M33 ê ti̍t-kèng chhiau-kòe 5 bān kng-nî, sī Pún-seng-hē-kûn lāi-té tē saⁿ tōa--ê, pí Sian-lú-chō seng-hē (M31) kah lán ê Gîn-hô kah sè.
M33 kah lán Gîn-hô ê kū-lī chha-put-to ū 300 bān kng-nî hng.
I khì hŏng jīn-ûi sī Sian-lú-chō seng-hē ê ūi-chhiⁿ seng-hē.
Tòa tiàm chit nn̄g ê seng-hē lāi-té ê thian-bûn ha̍k-ka, khó-lêng ē hō͘-siong khòaⁿ-tio̍h tùi-hong chit ê chòng-koan ê tōa kńg-lê-á seng-hē.
Ùi Gîn-hô lāi-té khòaⁿ, chit tiuⁿ chheng-chhó͘ ê siòng-phìⁿ sī kā tē-bīn bōng-oán-kiàⁿ kah thài-khong bōng-oán-kiàⁿ ê koan-chhek chu-liāu cho͘-ha̍p--chhut-lâi ê iáⁿ-siōng.
Lán ē-tàng khòaⁿ-tio̍h M33 lang-lang ê kńg-lê-á chhiú-kut lāi-té, ū nâ-sek seng-thoân kah hún-âng-á-sek ê hêng-chhiⁿ hêng-sêng-khu.
Si̍t-chè siōng, tī seng-hē tiong-sim chi̍t tiám-cheng hong-hiòng hit kô͘ siōng kng--ê, sī hêng-chhiⁿ hêng-sêng-khu NGC 604.
M33 kah M31 kāng-khoán, lán í-keng ū niū tio̍h chiok chōe piàn-seng--ah.
Che ē-tàng pang-chān lán kā chit ê chhù-piⁿ kńg-lê-á seng-hē tòng-chò chi̍t ê ú-tiū chhioh-tō͘, án-ni lán chiah ū hoat-tō͘ kiàn-li̍p kū-lī chhioh-tō͘, hō͘ lán liáu-kái lán ê ú-tiū tàu-té ū gōa tōa.


## [KIP] M̀3: Sann-kak-tsō sing-hē
Tsit ê bí-lē ê tsiànn-hiòng sing-hē M̀3 sī thîng tiàm pak-hong sing-tsō Sann-kak-tsō lāi-té khah sè ê sing-hē.
I koh ū tsi̍t ê khah ū-miâ ê miâ-tshing sī Hong-tshue-sing-hē, nā bô kiô î  Sann-kak-tsō sing-hē mā-sī ē-sái.
M̀3 ê ti̍t-kìng tshiau-kuè 5 bān kng-nî, sī Pún-sing-hē-kûn lāi-té tē sann tuā--ê, pí Sian-lú-tsō sing-hē (M̀1) kah lán ê Gîn-hô kah sè.
M̀3 kah lán Gîn-hô ê kū-lī tsha-put-to ū 300 bān kng-nî hng.
I khì hŏng jīn-uî sī Sian-lú-tsō sing-hē ê uī-tshinn sing-hē.
Tuà tiàm tsit nn̄g ê sing-hē lāi-té ê thian-bûn ha̍k-ka, khó-lîng ē hōo-siong khuànn-tio̍h tuì-hong tsit ê tsòng-kuan ê tuā kńg-lê-á sing-hē.
Uì Gîn-hô lāi-té khuànn, tsit tiunn tshing-tshóo ê siòng-phìnn sī kā tē-bīn bōng-uán-kiànn kah thài-khong bōng-uán-kiànn ê kuan-tshik tsu-liāu tsoo-ha̍p--tshut-lâi ê iánn-siōng.
Lán ē-tàng khuànn-tio̍h M̀3 lang-lang ê kńg-lê-á tshiú-kut lāi-té, ū nâ-sik sing-thuân kah hún-âng-á-sik ê hîng-tshinn hîng-sîng-khu.
Si̍t-tsè siōng, tī sing-hē tiong-sim tsi̍t tiám-tsing hong-hiòng hit kôo siōng kng--ê, sī hîng-tshinn hîng-sîng-khu NGC 604.
M̀3 kah M̀1 kāng-khuán, lán í-king ū niū tio̍h tsiok tsuē piàn-sing--ah.
Tse ē-tàng pang-tsān lán kā tsit ê tshù-pinn kńg-lê-á sing-hē tòng-tsò tsi̍t ê ú-tiū tshioh-tōo, án-ni lán tsiah ū huat-tōo kiàn-li̍p kū-lī tshioh-tōo, hōo lán liáu-kái lán ê ú-tiū tàu-té ū guā tuā.

## [English] M33: The Triangulum Galaxy
The small, northern constellation [Triangulum][Triangulum] harbors this magnificent face-on spiral galaxy, M33.
Its popular names include the Pinwheel Galaxy or just the [Triangulum Galaxy][Triangulum Galaxy].
M33 is over 50,000 light-years in diameter, third largest in the [Local Group][Local Group] of galaxies after the Andromeda Galaxy (M31), and our own Milky Way.
[About][About e] 3 million light-years from the Milky Way, M33 is itself thought to be a satellite of the Andromeda Galaxy and [astronomers][astronomers] in these two galaxies would likely have spectacular views of each other's grand spiral star systems.
As for the view from the Milky Way, [this sharp image][this sharp image] combines data from telescopes on and around planet Earth to show off M33's blue star clusters and pinkish [star forming][star forming] regions along the galaxy's loosely wound spiral arms.
In fact, the [cavernous NGC 604][cavernous NGC 604] is the brightest star forming region, seen here at about the 1 o'clock position from the galaxy center.
Like M31, M33's population of well-measured variable stars have helped make this nearby spiral a cosmic yardstick for [establishing][establishing] the distance [scale of the Universe][scale of the Universe].


## 詞彙學習（漢羅/POJ/KIP/華語/English）
- 【M33】M saⁿ-cha̍p-saⁿ/M sann-tsa̍p-sann/M33/M33
- 【三角座星系】Saⁿ-kak-chō seng-hē/Sann-kak-tsō sing-hē/三角座星系/the Triangulum Galaxy
- 【正向星系】Chiàⁿ-hiòng-seng-hē/Tsiànn-hiòng-sing-hē/正向星系/face-on galaxy
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【銀河】Gîn-hô/Gîn-hô/銀河/Milky Way
- 【風吹星系】Hong-chhoe-seng-hē/Hong-tshue-sing-hē/風箏星系/the Pinwheel Galaxy
- 【三角座】Saⁿ-kak-chō/Sann-kak-tsō/三角座/Triangulum
- 【直徑】ti̍t-kèng/ti̍t-kìng/直徑/diameter
- 【本星系群】Pún-seng-hē-kûn/Pún-sing-hē-kûn/本星系群/the Local Group
- 【仙女座星系】Sian-lú-chō seng-hē/Sian-lú-tsō sing-hē/仙女座星系/the Andromeda Galaxy
- 【M31】M saⁿ-cha̍p-it/M sann-tsa̍p-it/M31/M31
- 【衛星星系】ūi-chhiⁿ seng-hē/uī-tshinn sing-hē/衛星星系/satellite galaxy
- 【捲螺仔手骨】kńg-lê-á chhiú-kut/kńg-lê-á tshiú-kut/螺旋手臂、旋臂/spiral arm
- 【星團】seng-thoân/sing-thuân/星團/star cluster
- 【恆星形成區】hêng-chhiⁿ hêng-sêng-khu/hîng-tshinn hîng-sîng-khu/恆星形成區/star forming region
- 【NGC 604】NGC liok-khòng-sù/NGC liok-khòng-sù/NGC 604/NGC 604
- 【變星】piàn-seng/piàn-sing/變星/variable star
- 【厝邊星系】chhù-piⁿ-seng-hē/tshù-pinn-sing-hē/鄰近星系/nearby galaxy
- 【宇宙尺度】ú-tiū chhioh-tô͘/ú-tiū tshioh-tôo/宇宙尺度/cosmic yardstick
- 【距離尺度】kū-lī chhioh-tô͘/kū-lī tshioh-tôo/距離尺度/distance scale

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/


[Triangulum]:http://www.hawastsoc.org/deepsky/tri/index.html
[Triangulum Galaxy]:http://messier.seds.org/m/m033.html
[Local Group]:http://atlasoftheuniverse.com/localgr.html
[About e]:https://apod.nasa.gov/apod/ap211106.html
[About t]:https://apod.tw/daily/20211106/
[astronomers]:http://arxiv.org/abs/astro-ph?papernum=0506609
[this sharp image]:http://www.robgendlerastropics.com/M33-NOIR-HST.html
[star forming]:https://apod.nasa.gov/apod/ap091017.html
[cavernous NGC 604]:https://esahubble.org/images/opo9627c/
[establishing]:http://adsabs.harvard.edu/cgi-bin/bib_query?1926ApJ....63..236H
[scale of the Universe]:http://antwrp.gsfc.nasa.gov/diamond_jubilee/debate96.html

---
title: 星系：Hubble 翕 ê Wild 三重奏
date: 2022-11-08
publishdate: 2022-11-08T11:45:00+0800
tags: [Wild 三生仔, Wild 三重奏, Arp 248, Hubble 太空望遠鏡, 捲螺仔星系, 星橋, 恐龍, 交互星系]
hero: https://apod.nasa.gov/apod/image/2211/WildTriplet_Hubble_960.jpg
summary: 遮有偌濟星系咧進行交互作用？這三个做伙去予編做 Arp 248，本底叫是講 in 三个攏有交互作用。
categories: [podcast]
vocals: [阿錕]
---

{{% apod %}}

- 原始文章：[Galaxies: Wild's Triplet from Hubble](https://apod.nasa.gov/apod/ap221108.html)
- 影像來源：[ESA](https://www.esa.int/)/[Hubble](https://esahubble.org/), [NASA](https://www.nasa.gov/), [Dark Energy Survey](https://www.darkenergysurvey.org/)/[DOE](https://www.energy.gov/)/[FNAL](https://www.fnal.gov/)/[DECam](https://news.fnal.gov/tag/decam/)/[CTIO](https://noirlab.edu/public/programs/ctio/)/[NOIRLab](https://noirlab.edu/)/[NSF](https://www.nsf.gov/)/[AURA](https://www.aura-astronomy.org/), [J. Dalcanton](https://www.simonsfoundation.org/people/julianne-dalcanton/)
- 2022 年 11 月 ê 月全食：[投稿到 APOD](https://www.facebook.com/media/set/?set=a.154926410569278&type=3)
- 台文翻譯：[An-Li Tsai][An-Li Tsai] ([NCU][NCU])

{{< podcast "clb6rrkwc01cb01sdcmjadhpf" >}}

## [漢羅] 星系：Hubble 翕 ê Wild 三重奏
遮有偌濟星系咧進行交互作用？
這陣星系叫做 [Wild 三重奏 抑是 Wild 三生仔][Wild Triplet]。
這毋但是因為這是 Wild [發現 ê][discoverer]，嘛是因為 in 看起來有三个較光 ê 星系。
這三个做伙去予編做 [Arp][Arp] 248，本底叫是講 in 三个攏有 [交互作用][interacting]。
毋過 [最近 ê 研究][recent investigations] 發現講，干焦上光彼兩个有引力 ê 交纏，就是頂懸 kah 下底較大彼兩个星系。
[這張][featured image] [Hubble 太空望遠鏡][Hubble Space Telescope] 翕 ê 相片內底，中央彼个 [捲螺仔星系][spiral galaxy] 實際上是較遠 ê，伊下底 kah 附近 ê [其他濟濟星系][numerous galaxies] 嘛是仝款攏較遠。
這寡 [巨人決鬥][giants jousting] ê 結果，就是 tī in 之間搝出一條長長 ê [星橋][bridge]，內底攏是恆星、氣體、kah [塗粉][dust]。
這條星橋有 20 萬 [光年][light-years] 遐爾長。
咱今仔日看著 ê Wild 三生仔是差不多 [2 億年前][200 million years ago] 留落來--ê，彼陣地球 ê 主人是 [恐龍][dinosaurs]。
差不多閣 10 億年，[這兩个交互星系就會合併][two interacting galaxies will merge] 做 [一个][single] 較大 ê 捲螺仔星系。

## [POJ] Seng-hē: Hubble hip--ê Wild Saⁿ-têng-chàu
Chiah ū gōa chōe seng-hē leh chìn-hêng kau-hō͘-chok-iōng?
Chit tīn seng-hē kiò-chò Wild Saⁿ-têng-chàu ia̍h-sī Wild Saⁿ-siⁿ-á.
Che m̄-nā sī in-ūi che sī Wild hoat-hiān ê, mā sī in-ūi in khòaⁿ--khí-lâi ū saⁿ ê khah kng ê seng-hē.
Chit saⁿ ê chò-hóe khì hō͘ pian chò Arp 248, pún-té kiò-sī kóng in saⁿ ê lóng ū kau-hō͘-chok-iōng.
M̄-koh chòe-kīn ê gián-kiù hoat-hiān kóng, kan-na siōng kng hit nn̄g ê 有 ín-le̍k ê kau-tîⁿ, to̍h sī téng-koân kah ē-té khah tōa hit nn̄g ê seng-hē.
Chit tiuⁿ Hubble Thài-khong Bōng-oán-kiàⁿ hip ê siòng-phìⁿ lāi-té, tiong-ng hit ê kńg-lê-á seng-hē si̍t-chè-siōng sī khah hn̄g ê, i ē-té kah hū-kīn ê kî-tha chē-chē seng-hē mā sī kāng-khoán lóng khah hn̄g.
Chit kóa kū-jîn koat-tàu ê kiat-kò͘, to̍h sī tī in chi-kan giú chhut chi̍t tiâu tn̂g-tn̂g ê seng-kiô, lāi-té lóng sī hêng-chhiⁿ, khì-thé, kah thô͘-hún.
Chit tiâu seng-kiô ū 20 bān kng-nî hiah-nī tn̂g.
Lán kin-á-ji̍t khòaⁿ--tio̍h--ê Wild Saⁿ-siⁿ-á sī chha-put-to 2 ek nî chêng lâu lo̍h-lâi--ê, hit-chūn Tē-kiû ê chú-lâng sī khióng-liông.
Chha-put-to koh 10 ek nî, chi̍t nn̄g ê kau-hō͘-seng-hē to̍h ē ha̍p-pèng chò chi̍t ê khah tōa ê kńg-lê-á seng-hē.


## [KIP] Sing-hē: Hubble hip--ê Wild Sann-tîng-tsàu
Tsiah ū guā tsuē sing-hē leh tsìn-hîng kau-hōo-tsok-iōng?
Tsit tīn sing-hē kiò-tsò Wild Sann-tîng-tsàu ia̍h-sī Wild Sann-sinn-á.
Tse m̄-nā sī in-uī tse sī Wild huat-hiān ê, mā sī in-uī in khuànn--khí-lâi ū sann ê khah kng ê sing-hē.
Tsit sann ê tsò-hué khì hōo pian tsò Arp 248, pún-té kiò-sī kóng in sann ê lóng ū kau-hōo-tsok-iōng.
M̄-koh tsuè-kīn ê gián-kiù huat-hiān kóng, kan-na siōng kng hit nn̄g ê 有 ín-li̍k ê kau-tînn, to̍h sī tíng-kuân kah ē-té khah tuā hit nn̄g ê sing-hē.
Tsit tiunn Hubble Thài-khong Bōng-uán-kiànn hip ê siòng-phìnn lāi-té, tiong-ng hit ê kńg-lê-á sing-hē si̍t-tsè-siōng sī khah hn̄g ê, i ē-té kah hū-kīn ê kî-tha tsē-tsē sing-hē mā sī kāng-khuán lóng khah hn̄g.
Tsit kuá kū-jîn kuat-tàu ê kiat-kòo, to̍h sī tī in tsi-kan giú tshut tsi̍t tiâu tn̂g-tn̂g ê sing-kiô, lāi-té lóng sī hîng-tshinn, khì-thé, kah thôo-hún.
Tsit tiâu sing-kiô ū 20 bān kng-nî hiah-nī tn̂g.
Lán kin-á-ji̍t khuànn--tio̍h--ê Wild Sann-sinn-á sī tsha-put-to 2 ik nî tsîng lâu lo̍h-lâi--ê, hit-tsūn Tē-kiû ê tsú-lâng sī khióng-liông.
Tsha-put-to koh 10 ik nî, tsi̍t nn̄g ê kau-hōo-sing-hē to̍h ē ha̍p-pìng tsò tsi̍t ê khah tuā ê kńg-lê-á sing-hē.

## [English] Galaxies: Wild's Triplet from Hubble

How many galaxies are interacting here?
This grouping of galaxies is called the [Wild Triplet][Wild Triplet], not only for the [discoverer][discoverer] , but for the number of bright galaxies that appear.
It had been assumed that all three galaxies, collectively cataloged as [Arp][Arp] 248, are [interacting][interacting], but more [recent investigations][recent investigations] reveal that only the brightest two galaxies are sparring gravitationally: the big galaxies at the top and bottom.
The [spiral galaxy][spiral galaxy] in the middle of the [featured image][featured image] by the [Hubble Space Telescope][Hubble Space Telescope] is actually far in the distance, as is the galaxy just below it and all of the other [numerous galaxies][numerous galaxies] in the field.
A striking result of these [giants jousting][giants jousting] is a tremendous [bridge][bridge] of stars, gas, and [dust][dust] that stretches between them -- a bridge almost 200,000 [light-years][light-years] long.
Light we see today from Wild's Triplet left about [200 million years ago][200 million years ago], when [dinosaurs][dinosaurs] roamed the Earth.
In perhaps a billion years or so, the [two interacting galaxies will merge][two interacting galaxies will merge] to form a [single][single] large spiral galaxy.



## 詞彙學習（漢羅/POJ/KIP/華語/English）
- 【Wild 三重奏】Wild Saⁿ-têng-chàu/Wild Sann-tîng-tsàu/懷爾德三重星系/Wild's Triplet
- 【Wild 三生仔】Wild Saⁿ-siⁿ-á/Wild Sann-sinn-á/懷爾德三重星系/Wild's Triplet
- 【Arp 248】Arp jī-sù-pat/Arp jī-sù-pat/Arp 248/Arp 248
- 【Hubble 太空望遠鏡】Hubble Thài-khong Bōng-oán-kiàⁿ/Hubble Thài-khong Bōng-uán-kiànn/哈伯太空望遠鏡/Hubble Space Telescope
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【星橋】seng-kiô/sing-kiô/星橋/bridge
- 【恐龍】khióng-liông/khióng-liông/恐龍/dinasour
- 【交互星系】kau-hō͘-seng-hē/kau-hōo-sing-hē/交互星系/interacting galaxies


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Wild Triplet]:https://en.wikipedia.org/wiki/Wild's_Triplet
[discoverer]:https://en.wikipedia.org/wiki/Paul_Wild_(Australian_scientist)
[Arp]:https://ned.ipac.caltech.edu/level5/Arp/Arp_contents.html
[interacting]:https://apod.nasa.gov/apod/ap130514.html
[recent investigations]:https://i.insider.com/55a67a7a371d22ce178b6624
[spiral galaxy]:https://en.wikipedia.org/wiki/Spiral_galaxy
[featured image]:https://esahubble.org/images/potw2244a/
[Hubble Space Telescope]:https://www.nasa.gov/mission_pages/hubble/story/index.html
[numerous galaxies]:https://apod.nasa.gov/apod/ap210802.html
[giants jousting]:https://apod.nasa.gov/apod/ap211004.html
[bridge]:https://apod.nasa.gov/apod/ap190325.html
[dust]:https://astronomy.swin.edu.au/cosmos/d/Dust+Grain
[light-years]:https://spaceplace.nasa.gov/light-year/en/
[200 million years ago]:https://en.wikipedia.org/wiki/Timeline_of_the_evolutionary_history_of_life#Mesozoic_Era
[dinosaurs]:https://apod.nasa.gov/apod/ap171007.html
[two interacting galaxies will merge]:https://apod.nasa.gov/apod/ap220606.html
[single]:https://apod.nasa.gov/apod/ap120717.html



---
title: 狼窟星雲
date: 2022-11-15
publishdate: 2022-11-15T11:45:00+0800
tags: [狼窟星雲, 反射星雲, VdB 152, Ced 201, 暗星雲, Barnard 175, 仙王座, 星際塗粉, 分子雲, 行星形星雲, Dengel-Hartl 5, 超新星殘骸, 散射, 複合體, 背景星]
hero: https://apod.nasa.gov/apod/image/2211/WolfsCave_Lacroce_960.jpg
summary: 這个神祕 ê 藍色反射星雲編做 VdB 152 抑是 Ced 201，伊實在是足暗--ê。
categories: [podcast]
vocals: [阿錕]
---

{{% apod %}}

- 原始文章：[Wolf's Cave Nebula](https://apod.nasa.gov/apod/)
- 影像來源 kah 版權：[Gianni Lacroce](https://www.flickr.com/photos/194921065@N03/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clbgrpa0v00oi01qled01dck9" >}}

## [漢羅] 狼窟星雲
[這个神祕][The mysterious] ê 藍色反射星雲編做 [VdB 152][VdB 152] 抑是 Ced 201，伊實在是足暗--ê。
伊就 tī 長長 ê [暗星雲][dark nebula] Barnard 175 ê 雲尖遐，是 tī 一个叫做 [狼窟星雲][Wolf's Cave] ê 厚塗粉複合體內底。
這个 [宇宙幻影][cosmic apparitions] 就 tī [這張深空 ê 望遠鏡景色][this deep telescopic view] 中心。
伊離咱有 1400 [光年][light-years] 遠，就 tī 銀河北方 ê [皇家星座][royal constellation] 仙王座遐。
這區內底 ê [星際塗粉][Interstellar dust] kā 背景星 ê [光閘牢][blocks light]，閣 kā 藏 tī 雲內底 ê 恆星 [光散射去][scatters light]，落尾才會予這个星雲產生特殊 ê 藍光。
雖罔講恆星攏是 [ùi 分子雲內底生出來--ê][stars do form]，毋過這粒恆星敢若是走毋著位才會出現 tī 遮。
因為咱 tī 天頂量著伊 ê 速度，是 kah [分子雲][molecular cloud] ê 速度差足濟--ê。
[相片][the image] 下底是行星形星雲 [Dengel-Hartl 5][Dengel-Hartl 5]。
咱 [閣看會著][also visible] 相片正爿有古早時代 ê 超新星殘骸發出 ê 紅光氣體。



## [POJ] Lông-khut-seng-hûn
Chit ê sîn-pì ê nâ-sek hoán-siā-seng-hûn pian chò VdB 152 ia̍h-sī Ced 201, i si̍t-chāi sī chiok àm--ê.
I to̍h tī tn̂g-tn̂g ê àm-seng-hûn Barnard 175 ê hûn-chiam hiah, sī tī chit ê kiò-chò Lông-khut-seng-hûn ê kāu thô͘-hún ho̍k-ha̍p-thé lāi-té.
Chit ê ú-tiū hoàn-iáⁿ to̍h tī chit tiuⁿ chhim-khong ê bōng-oán-kiàⁿ kéng-sek tiong-sim.
I lī lán ū 1400 kng-nî hn̄g, to̍h tī Gîn-hô pak-hong ê hông-ka seng-chō Sian-ông-chō hiah.
Chit khu lāi-té ê seng-chè-thô͘-hún kā pōe-kéng-chhiⁿ ê kng cha̍h tiâu, koh kā chhàng tī hûn lāi-té ê hêng-chhiⁿ-kng sàn-siā khì, lo̍h-bóe chiah ē hō͘ chit ê seng-hûn sán-seng te̍k-sû ê nâ-kng.
Sui-bóng kóng hêng-chhiⁿ lóng sī ùi hun-chú-hûn lāi-té siⁿ--chhut-lâi--ê, m̄-koh chit lia̍p hêng-chhiⁿ ká-ná sī cháu m̄-tio̍h ūi chiah ē chhut-hiān tī chiah.
In-ūi lán tī thiⁿ-téng niû tio̍h i ê sok-tō͘, sī kah hun-chú-hûn ê sok-tō͘ chha chiok chōe--ê.
Siòng-phìⁿ ē-té sī kiâⁿ-chhiⁿ-hêng seng-hûn Dengel-Hartl 5.
Lán koh khòaⁿ-ē-tio̍h siòng-phìⁿ chiàⁿ-pêng ū kó͘-chá sî-tāi ê chhiau-sin-seng chân-hâi hoat-chhut ê âng-kng khì-thé.


## [KIP] Lông-khut-sing-hûn
Tsit ê sîn-pì ê nâ-sik huán-siā-sing-hûn pian tsò VdB 152 ia̍h-sī Ced 201, i si̍t-tsāi sī tsiok àm--ê.
I to̍h tī tn̂g-tn̂g ê àm-sing-hûn Barnard 175 ê hûn-tsiam hiah, sī tī tsit ê kiò-tsò Lông-khut-sing-hûn ê kāu thôo-hún ho̍k-ha̍p-thé lāi-té.
Tsit ê ú-tiū huàn-iánn to̍h tī tsit tiunn tshim-khong ê bōng-uán-kiànn kíng-sik tiong-sim.
I lī lán ū 1400 kng-nî hn̄g, to̍h tī Gîn-hô pak-hong ê hông-ka sing-tsō Sian-ông-tsō hiah.
Tsit khu lāi-té ê sing-tsè-thôo-hún kā puē-kíng-tshinn ê kng tsa̍h tiâu, koh kā tshàng tī hûn lāi-té ê hîng-tshinn-kng sàn-siā khì, lo̍h-bué tsiah ē hōo tsit ê sing-hûn sán-sing ti̍k-sû ê nâ-kng.
Sui-bóng kóng hîng-tshinn lóng sī uì hun-tsú-hûn lāi-té sinn--tshut-lâi--ê, m̄-koh tsit lia̍p hîng-tshinn ká-ná sī tsáu m̄-tio̍h uī tsiah ē tshut-hiān tī tsiah.
In-uī lán tī thinn-tíng niû tio̍h i ê sok-tōo, sī kah hun-tsú-hûn ê sok-tōo tsha tsiok tsuē--ê.
Siòng-phìnn ē-té sī kiânn-tshinn-hîng sing-hûn Dengel-Hartl 5.
Lán koh khuànn-ē-tio̍h siòng-phìnn tsiànn-pîng ū kóo-tsá sî-tāi ê tshiau-sin-sing tsân-hâi huat-tshut ê âng-kng khì-thé.

## [English] Wolf's Cave Nebula

[The mysterious][The mysterious] blue reflection nebula found in catalogs as [VdB 152][VdB 152] or Ced 201 really is very faint.
It lies at the tip of the long [dark nebula][dark nebula] Barnard 175 in a dusty complex that has also been called [Wolf's Cave][Wolf's Cave].
At the center of [this deep telescopic view][this deep telescopic view], the [cosmic apparitions][cosmic apparitions] are nearly 1,400 [light-years][light-years] away along the northern Milky Way in the [royal constellation][royal constellation] Cepheus.
[Interstellar dust][Interstellar dust] in the region [blocks light][blocks light] from background stars and [scatters light][scatters light] from the embedded bright star, giving the end nebula its characteristic blue color.
Though [stars do form][stars do form] in [molecular cloud][molecular cloud]s, this star seems to have only accidentally wandered into the area, as its measured velocity through space is very different from the cloud's velocity.
At [the image][the image] bottom is the planetary nebula [Dengel-Hartl 5][Dengel-Hartl 5], while red glowing gas from an ancient supernova remnant is [also visible][also visible] along the image's right side.


## 詞彙學習

|漢羅|POJ|KIP|華語|English|
|-|-|-|-|-|
|狼窟星雲|Lông-khut-seng-hûn|Lông-khut-sing-hûn|狼洞星雲|Wolf's Cave Nebula|
|反射星雲|hoán-siā-seng-hûn|huán-siā-sing-hûn|反射星雲|reflection nebula|
|暗星雲|àm-seng-hûn|àm-sing-hûn|暗星雲|dark nebula|
|仙王座|Sian-ông-chō|Sian-ông-tsō|仙王座|Cepheus|
|星際塗粉|seng-chè-thô͘-hún|sing-tsè-thôo-hún|星際灰塵|interstellar dust|
|分子雲|hun-chú-hûn|hun-tsú-hûn|分子雲|molecular cloud|
|行星形星雲|kiâⁿ-chhiⁿ-hêng seng-hûn|kiânn-tshinn-hîng sing-hûn|行星形星雲|planetery nebula|
|超新星殘骸|chhiau-sin-seng chân-hâi|tshiau-sin-sing tsân-hâi|超新星殘骸|supernova remnant|
|散射|sàn-siā|sàn-siā|散射|scatter|
|複合體|ho̍k-ha̍p-thé|ho̍k-ha̍p-thé|複合體|complex|
|背景星|pōe-kéng-chhiⁿ|puē-kíng-tshinn|背景星|background star|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[The mysterious]:https://ui.adsabs.harvard.edu/abs/1908MNRAS..69..117W/abstract
[VdB 152]:https://noirlab.edu/public/images/noao-vdb152/
[dark nebula]:https://apod.nasa.gov/apod/ap090425.html
[Wolf's Cave]:http://bf-astro.com/vdB152/vdB152.htm
[this deep telescopic view]:https://www.flickr.com/photos/194921065@N03/52425057847/in/pool-apods/
[cosmic apparitions]:https://apod.nasa.gov/ap201026.html
[light-years]:https://exoplanets.nasa.gov/faq/26/what-is-a-light-year/
[royal constellation]:https://earthsky.org/sky-archive/constellation-cepheus-looks-like-a-house
[Interstellar dust]:https://curator.jsc.nasa.gov/stardust/interstellardust.cfm
[blocks light]:https://apod.nasa.gov/apod/ap201122.html
[scatters light]:https://en.wikipedia.org/wiki/Reflection_nebula
[stars do form]:https://coolcosmos.ipac.caltech.edu/infrared_gallery/4
[molecular cloud]:https://en.wikipedia.org/wiki/Molecular_cloud
[the image]:https://www.astrobin.com/bxbmqc/
[Dengel-Hartl 5]:https://astrodonimaging.com/gallery/dengel-hartl-5-in-cepheus/
[also visible]:http://bf-astro.com/vdB152/vdB152.htm

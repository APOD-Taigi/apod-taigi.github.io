---
title: Hubble 翕 ê 蝶仔星雲
date: 2022-11-21
publishdate: 2022-11-21T11:45:00+0800
tags: [free2share, 蝶仔星雲, NGC 6302, 可見光, 紫外光, 酸素, 水素, 窒素, 行星形星雲, 天蠍座]
hero: https://apod.nasa.gov/apod/fap/image/2211/Butterfly_HubbleOstling_960.jpg
summary: 恆星大漢了後，會產生美麗 ê 圖樣。有當時仔親像是若花，有當時仔親像是蟲豸。蝶仔星雲 NGC 6302 就是一个有名 ê 例。
categories: [podcast]
vocals: [阿錕]
---

{{% apod %}}

- 原始文章：[The Butterfly Nebula from Hubble](https://apod.nasa.gov/apod/ap221121.html)
- 影像來源：[NASA](https://www.nasa.gov/), [ESA](https://www.esa.int/), [Hubble](https://www.nasa.gov/mission_pages/hubble/story/index.html); 資料處理：[William Ostling](https://theastroenthusiast.com/about-me/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clbpd8lpy07le01s07nb568fi" >}}

## [漢羅] Hubble 翕 ê 蝶仔星雲
恆星老矣了後，會產生美麗 ê 圖樣。
有當時仔親像花，有當時仔親像蟲豸。
[蝶仔][Butterfly] 星雲 NGC 6302 就是一个有名 ê 例。
這个氣體做--ê 翼有 3 [光年][light-year] 闊，表面溫度超過 20 萬度 [C][C]。
相片內底 ê [行星形星雲][planetary nebula 1] 是 NGC 6302。
伊中央彼粒較老 ê 恆星，已經變甲燒燙燙，tī [可見光][visible] kah [紫外光][ultraviolet] 咧發光。
毋過伊 [藏][hidden] tī 實密 ê 塗粉後壁，咱是看袂著。
這張 [Hubble 太空望遠鏡][Hubble Space Telescope] ê [特寫相片是紀錄甲遮爾清楚][This sharp close-up]。
資料處理好矣了後，咱就看會著複雜 ê [行星形星雲][planetary nebula 2] 內底 精彩 ê 細節。
其中，藍色是 [酸素][oxygen]，青色是 [水素][hydrogen]，紅色是 [窒素][nitrogen]。
[NGC 6302][NGC 6302] 離咱有 3500 光年遠，經過 [考古][arachnologically] 校正，伊應該是 tī [天蠍座][Scorpius] 遐。
[行星形星雲][planetary nebula 1] 是 ùi 像咱 [太陽][Sun] 這款 [恆星][stars] ê 外層大氣演化來--ê。
毋過一般講來，伊會 tī 2 萬年左右就變暗去矣。

## [POJ] Hubble hip ê Ia̍h-á-seng-hûn
Hêng-chhiⁿ lāu--ah liáu-āu, ē sán-seng bí-lē ê tô͘-iūⁿ.
Ū-tang-sî-á chhin-chhiūⁿ hoe, ū-tang-sî-á chhin-chhiūⁿ thâng-thōa.
Ia̍h-á-seng-hûn NGC 6302 to̍h sī chi̍t ê ū-miâ ê lē.
Chit ê khì-thé chò--ê si̍t ū 3 kng-nî khoah, piáu-bīn un-tō͘ chhiau-kòe 20 bān tō͘ C.
Siòng-phìⁿ lāi-té ê kiâⁿ-chhiⁿ-hêng seng-hûn sī NGC 6302.
I tiong-ng hit lia̍p khah lāu ê hêng-chhiⁿ, í-keng piàn kah sio-thǹg-thǹg, tī khó-kiàn-kng kah chí-gōa-kng leh hoat kng.
M̄-koh i chhàng tī cha̍t-ba̍t ê thô͘-hún āu-piah, lán sī khòaⁿ bē tio̍h.
Chit tiuⁿ Hubble Thài-khong Bōng-oán-kiàⁿ ê te̍k-siá siòng-phìⁿ sī kì-lo̍k kah chiah-nī chheng-chhó͘.
Chu-liāu chhú-lí hó--ah liáu-āu, lán to̍h khòaⁿ ē tio̍h ho̍k-cha̍p ê kiâⁿ-chhiⁿ-hêng seng-hûn lāi-té cheng-chhái ê sè-chiat.
Kî-tiong, nâ-sek sī sàng-sò͘, chhiⁿ-sek sī chúi-sò͘, âng-sek sī chek-sò͘.
NGC 6302 lī lán ū 3500 kng-nî hn̄g, keng-kòe khó-kó͘ kàu-chèng, i èng-kai sī tī Thian-giat-chō hiah.
Kiâⁿ-chhiⁿ-hêng seng-hûn sī ùi chhiūⁿ lán Thài-iông chit khoán hêng-chhiⁿ ê gōa-chàn tōa-khì ián-hòa lâi--ê.
M̄-koh it-poaⁿ kóng--lâi, i ē tī 2 bān nî chó-iū to̍h piàn àm--khì--ah.


## [KIP] Hubble hip ê Ia̍h-á-sing-hûn
Hîng-tshinn lāu--ah liáu-āu, ē sán-sing bí-lē ê tôo-iūnn.
Ū-tang-sî-á tshin-tshiūnn hue, ū-tang-sî-á tshin-tshiūnn thâng-thuā.
Ia̍h-á-sing-hûn NGC 6302 to̍h sī tsi̍t ê ū-miâ ê lē.
Tsit ê khì-thé tsò--ê si̍t ū 3 kng-nî khuah, piáu-bīn un-tōo tshiau-kuè 20 bān tōo C.
Siòng-phìnn lāi-té ê kiânn-tshinn-hîng sing-hûn sī NGC 6302.
I tiong-ng hit lia̍p khah lāu ê hîng-tshinn, í-king piàn kah sio-thǹg-thǹg, tī khó-kiàn-kng kah tsí-guā-kng leh huat kng.
M̄-koh i tshàng tī tsa̍t-ba̍t ê thôo-hún āu-piah, lán sī khuànn bē tio̍h.
Tsit tiunn Hubble Thài-khong Bōng-uán-kiànn ê ti̍k-siá siòng-phìnn sī kì-lo̍k kah tsiah-nī tshing-tshóo.
Tsu-liāu tshú-lí hó--ah liáu-āu, lán to̍h khuànn ē tio̍h ho̍k-tsa̍p ê kiânn-tshinn-hîng sing-hûn lāi-té tsing-tshái ê sè-tsiat.
Kî-tiong, nâ-sik sī sàng-sòo, tshinn-sik sī tsuí-sòo, âng-sik sī tsik-sòo.
NGC 6302 lī lán ū 3500 kng-nî hn̄g, king-kuè khó-kóo kàu-tsìng, i ìng-kai sī tī Thian-giat-tsō hiah.
Kiânn-tshinn-hîng sing-hûn sī uì tshiūnn lán Thài-iông tsit khuán hîng-tshinn ê guā-tsàn tuā-khì ián-huà lâi--ê.
M̄-koh it-puann kóng--lâi, i ē tī 2 bān nî tsó-iū to̍h piàn àm--khì--ah.

## [English] The Butterfly Nebula from Hubble

Stars can make beautiful patterns as they age -- sometimes similar to flowers or insects.
NGC 6302, the [Butterfly][Butterfly] Nebula, is a notable example.
Though its gaseous wingspan covers over 3 [light-year][light-year]s and its estimated surface temperature exceeds 200,000 degrees [C][C], the aging central star of NGC 6302, the featured [planetary nebula][planetary nebula 1], has become exceptionally hot, shining brightly in [visible][visible] and [ultraviolet][ultraviolet] light but [hidden][hidden] from direct view by a dense torus of dust.
[This sharp close-up][This sharp close-up] was recorded by the [Hubble Space Telescope][Hubble Space Telescope] and is processed here to show off remarkable details of the complex [planetary nebula][planetary nebula 2], highlighting in particular light emitted by [oxygen][oxygen] (shown as blue), [hydrogen][hydrogen] (green), and [nitrogen][nitrogen] (red).
[NGC 6302][NGC 6302] lies about 3,500 light-years away in the [arachnologically][arachnologically] correct constellation of the Scorpion [Scorpius][Scorpius].
[Planetary nebula][planetary nebula 1]s evolve from outer atmospheres of [stars][stars] like our [Sun][Sun], but usually fade in about 20,000 years.

## 詞彙學習（漢羅/POJ/KIP/華語/English）
- 【蝶仔星雲】Ia̍h-á-seng-hûn/Ia̍h-á-sing-hûn/蝴蝶星雲/Butterfly Nebula
- 【蝴蝶星雲】Ô͘-tia̍p-seng-hûn/Ôo-tia̍p-sing-hûn/蝴蝶星雲/Butterfly Nebula
- 【NGC 6302】NGC lio̍k-sam-khòng-jī/NGC lio̍k-sam-khòng-jī/NGC 6302/NGC 6302
- 【可見光】khó-kiàn-kng/khó-kiàn-kng/可見光/visible light
- 【紫外光】chí-gōa-kng/chí-gōa-kng/紫外光/ultroviolet
- 【酸素】sàng-sò͘/sàng-sòo/氧/oxygen
- 【水素】chúi-sò͘/tsuí-sòo/氫/hydrogen
- 【窒素】chek-sò͘/tsik-sòo/氮/nitrogen
- 【窒素】chit-sò͘/tsit-sòo/氮/nitrogen
- 【行星形星雲】kiâⁿ-chhiⁿ-hêng seng-hûn/kiânn-tshinn-hîng sing-hûn/行星狀星雲/planetary nebula
- 【天蠍座】Thian-giat-chō/Thian-giat-tsō/天蠍座/Scopius


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/


[Butterfly]:https://en.wikipedia.org/wiki/Butterfly
[light-year]:https://exoplanets.nasa.gov/faq/26/what-is-a-light-year/
[C]:https://en.wikipedia.org/wiki/Celsius
[planetary nebula 1]:https://en.wikipedia.org/wiki/Planetary_nebula
[visible]:https://science.nasa.gov/ems/09_visiblelight
[ultraviolet]:https://science.nasa.gov/ems/10_ultravioletwaves
[hidden]:https://i.pinimg.com/originals/16/1b/e4/161be4b2491d08713813d5082b43280d.jpg
[This sharp close-up]:https://www.instagram.com/p/CgZW04XuK6S/
[Hubble Space Telescope]:https://www.nasa.gov/mission_pages/hubble/story/index.html
[planetary nebula 2]:https://apod.nasa.gov/apod/ap190929.html
[oxygen]:https://periodic.lanl.gov/8.shtml
[hydrogen]:https://en.wikipedia.org/wiki/H-alpha
[nitrogen]:https://astrobiology.nasa.gov/news/new-insights-into-how-earth-got-its-nitrogen/
[NGC 6302]:https://en.wikipedia.org/wiki/NGC_6302
[arachnologically]:https://en.wikipedia.org/wiki/Arachnid
[Scorpius]:http://hawastsoc.org/deepsky/sco/index.html
[stars]:https://science.nasa.gov/astrophysics/focus-areas/how-do-stars-form-and-evolve
[Sun]:https://apod.nasa.gov/apod/ap190526.html



---
title: NGC 6744：河外星系 ê 特寫
date: 2022-11-25
publishdate: 2022-11-25T11:45:00+0800
tags: [free2share, NGC 6744, 河外星系, 星系盤, 孔雀座, 捲螺仔手骨, 捲螺仔星系, 內捲螺仔手骨, 恆星形成區, 星團, 視線方向, 星系核]
hero: https://apod.nasa.gov/apod/image/2211/STSCI-H-p1827h-NGC6744_1024x925.jpg
summary: 美麗 ê 捲螺仔星系 NGC 6744 差不多有 17 萬 7000 光年闊。比咱銀河系閣較大。

categories: [podcast]
vocals: [阿錕]
---

{{% apod %}}

- 原始文章：[NGC 6744: Extragalactic Close-Up](https://apod.nasa.gov/apod/ap221125.html)
- 影像來源：[NASA](https://www.nasa.gov/), [ESA](https://www.spacetelescope.org/), and the [LEGUS team](https://hubblesite.org/contents/news-releases/2018/news-2018-27.html)
- 台文翻譯：[An-Li Tsai][An-Li Tsai] ([NCU][NCU])

{{< podcast "clbs4q2b5000001taggdkd87l" >}}

## [漢羅] NGC 6744：河外星系 ê 特寫
美麗 ê 捲螺仔星系 NGC 6744 差不多有 17 萬 7000 光年闊。
比咱 [銀河系][the Milky Way] 閣較大。
伊就 tī 3000 萬光年遠 ê 所在，tī 南方星座 孔雀座遐。
Ùi 咱 ê 視線方向看，伊 ê 星系盤是趨趨 ê。
這張厝邊島宇宙 ê [Hubble 特寫][This Hubble close-up] 翕著 NGC 6744 中心區域差不多 2 萬 4000 光年闊 ê 範圍。
這張 Hubble 影像是 kā 可見光資料 kah 紫外光資料敆起來 ê 結果。
這个 [大星系][The giant galaxy's] 中央 ê 黃色星系核主要是 tī 可見光看著--ê，是 ùi 較老、較冷 ê 恆星發出來 ê 光。
Tī 星系核外口 ê 內捲螺仔手骨遐，四界攏有恆星形成區 kah 少年星團。
NGC 6744 ê 少年星團 tī 紫外光波段較光，是相片內底藍色 kah 粉紅仔色遐。
相片內底彼寡 [十字形 ê 恆星][Spiky stars] 是前景星，in 攏 tī 咱 ê 銀河系內底。

## [POJ] NGC 6744: Hô-gōa-seng-hē ê te̍k-siá
Bí-lē ê kńg-lê-á seng-hē NGC 6744 chha-put-to ū 17 bān 7000 kng-nî khoah.
Pí lán Gîn-hô-hē koh-khah tōa.
I to̍h tī 3000 bān kng-nî hn̄g ê só͘-chāi, tī lâm-hong seng-chō Khóng-chhiok-chō hiah.
Ùi lán ê sī-sòaⁿ hong-hiòng khòaⁿ, i ê seng-hē-pôaⁿ sī chhu-chhu ê.
Chit tiuⁿ chhù-piⁿ tó-ú-tiū ê Hubble te̍k-siá hip--tio̍h NGC 6744 tiong-sim khu-he̍k chha-put-to 2 bān 4000 kng-nî khoah ê hoān-ûi.
Chit tiuⁿ Hubble iáⁿ-siōng sī kā khó-kiàn-kng chu-liāu kah chí-gōa-kng chu-liāu kap--khí-lâi ê kiat-kó.
Chit ê tōa seng-hē tiong-ng ê n̂g-sek seng-hē-he̍k chú-iàu sī tī khó-kiàn-kng khòaⁿ--tio̍h--ê, sī ùi khah lāu, khah léng ê hêng-chhiⁿ hoat--chhut-lâi ê kng.
Tī seng-hē-he̍k gōa-kháu ê lāi kńg-lê-á chhiú-kut hiah, sì-kè lóng ū hêng-chhiⁿ hêng-sêng-khu kah siàu-liân seng-thoân.
NGC 6744 ê siàu-liân seng-thoân tī chí-gōa-kng pho-tōaⁿ khah kng, sī siòng-phìⁿ lāi-té nâ-sek kah hún-âng-á-sek hiah.
Siòng-phìⁿ lāi-té hit kóa si̍p-jī-hêng ê hêng-chhiⁿ sī chiân-kéng-chhiⁿ, in lóng tī lán ê Gîn-hô-hē lāi-té.

## [KIP] NGC 6744: Hô-guā-sing-hē ê ti̍k-siá
Bí-lē ê kńg-lê-á sing-hē NGC 6744 tsha-put-to ū 17 bān 7000 kng-nî khuah.
Pí lán Gîn-hô-hē koh-khah tuā.
I to̍h tī 3000 bān kng-nî hn̄g ê sóo-tsāi, tī lâm-hong sing-tsō Khóng-tshiok-tsō hiah.
Uì lán ê sī-suànn hong-hiòng khuànn, i ê sing-hē-puânn sī tshu-tshu ê.
Tsit tiunn tshù-pinn tó-ú-tiū ê Hubble ti̍k-siá hip--tio̍h NGC 6744 tiong-sim khu-hi̍k tsha-put-to 2 bān 4000 kng-nî khuah ê huān-uî.
Tsit tiunn Hubble iánn-siōng sī kā khó-kiàn-kng tsu-liāu kah tsí-guā-kng tsu-liāu kap--khí-lâi ê kiat-kó.
Tsit ê tuā sing-hē tiong-ng ê n̂g-sik sing-hē-hi̍k tsú-iàu sī tī khó-kiàn-kng khuànn--tio̍h--ê, sī uì khah lāu, khah líng ê hîng-tshinn huat--tshut-lâi ê kng.
Tī sing-hē-hi̍k guā-kháu ê lāi kńg-lê-á tshiú-kut hiah, sì-kè lóng ū hîng-tshinn hîng-sîng-khu kah siàu-liân sing-thuân.
NGC 6744 ê siàu-liân sing-thuân tī tsí-guā-kng pho-tuānn khah kng, sī siòng-phìnn lāi-té nâ-sik kah hún-âng-á-sik hiah.
Siòng-phìnn lāi-té hit kuá si̍p-jī-hîng ê hîng-tshinn sī tsiân-kíng-tshinn, in lóng tī lán ê Gîn-hô-hē lāi-té.

## [English] NGC 6744: Extragalactic Close-Up
Beautiful spiral galaxy NGC 6744 is nearly 175,000 light-years across.
That's larger than [the Milky Way][the Milky Way].
It lies some 30 million light-years distant in the southern constellation Pavo, with its galactic disk tilted towards our line of sight.
[This Hubble close-up][This Hubble close-up] of the nearby island universe spans about 24,000 light-years or so across NGC 6744's central region.
The Hubble view combines visible light and ultraviolet image data.
[The giant galaxy's][The giant galaxy's] yellowish core is dominated by the visible light from old, cool stars.
Beyond the core are star-forming regions and young star clusters scattered along the inner spiral arms.
NGC 6744's young star clusters are bright at ultraviolet wavelengths, shown in blue and magenta hues.
[Spiky stars][Spiky stars] scattered around the frame are foreground stars and well within our own Milky Way.

## 詞彙學習（漢羅/POJ/KIP/華語/English）

- 【NGC 6744】NGC lio̍k-chhit-sù-sù/NGC lio̍k-tshit-sù-sù/NGC 6744/NGC 6744
- 【河外星系】hô-gōa-seng-hē/hô-guā-sing-hē/河外星系/extra-galactic
- 【星系盤】seng-hē-pôaⁿ/sing-hē-puânn/星系盤/galactic plane
- 【孔雀座】Khóng-chhiok-chō/Khóng-tshiok-tsō/孔雀座/the constellation Pavo
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【內捲螺仔手骨】lāi kńg-lê-á chhiú-kut/lāi kńg-lê-á tshiú-kut/內旋臂/inner spiral arm
- 【恆星形成區】hêng-chhiⁿ hêng-sêng-khu/hîng-tshinn hîng-sîng-khu/恆星形成區/star-forming region
- 【星團】seng-thoân/sing-thuân/星團/star cluster
- 【視線方向】sī-sòaⁿ hong-hiòng/sī-suànn hong-hiòng/視線方向/line of sight
- 【星系核】seng-hē-he̍k/sing-hē-hi̍k/星系核/galactic core


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[the Milky Way]:https://apod.nasa.gov/apod/ap080606.html
[This Hubble close-up]:https://hubblesite.org/contents/media/images/2018/27/4167-Image.html
[The giant galaxy's]:https://www.eso.org/public/news/eso1118/
[Spiky stars]:https://esahubble.org/about/faq/#5



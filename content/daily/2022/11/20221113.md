---
title: Tī Utah 州沙漠摔歹去 ê 飛碟
date: 2022-11-13
publishdate: 2022-11-13T11:45:00+0800
tags: [free2share, 飛碟, 起源號, 起源號太空船, 起源號任務, 標本回送船, 降落傘, 𠕇登陸, 磁場, 太陽風粒子, 直升機, 外星人, 雷達, 豐度]
hero: https://apod.nasa.gov/apod/image/2211/GenesisImpact_nasa_960.jpg
summary: 去予雷達 kah 直升機追蹤 ê 外太空來 ê 飛碟，落 tī Utah 州 ê 沙漠，煞摔歹去。
categories: [podcast]
vocals: [阿錕]
---

{{% apod %}}

- 原始文章：[Flying Saucer Crash Lands in Utah Desert](https://apod.nasa.gov/apod/ap221113.html)
- 影像來源：[USAF 388th](https://www.388fw.acc.af.mil/) Range Sqd., [Genesis Mission](https://solarsystem.nasa.gov/genesismission/), [NASA](https://www.nasa.gov/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clbcicpvw00dm01t16i399emn" >}}

## [漢羅] Tī Utah 州沙漠摔歹去 ê 飛碟
去予雷達 kah 直升機追蹤 ê 外太空來 ê 飛碟，落 tī Utah 州 ê 沙漠，煞摔歹去。
這是 2004 年 ê 代誌，kah [外星人][space aliens] 無底代。
[相片內底][pictured here] ê 飛碟是 [起源號][Genesis 1] 太空船 ê 標本回送船，是 NASA tī 2001 年為著欲研究太陽 [發射][launched] ê 人造機器人太空船 [起源號][Genesis 2] ê 一部份，。
是講，因為降落傘 [無照計畫拍開][did not open]，致使伊愛 tī 一點鐘 超過 300 公里緊 ê 速度下底，進行計畫以外 ê「[𠕇登陸][hard landing]」。
[起源號 ê 任務][Genesis mission] 是踅 [太陽][Sun 1]，收集彼寡定定去予 [地球磁場][Earth's magnetic field] 轉向 ê [太陽風][solar wind] 粒子。
雖罔講登陸是失敗矣，毋過提轉來地球 ê 標本，猶是有足濟保存了袂䆀，有夠予咱做分析。
到目前為止，kah [起源號][Genesis 3] 任務有關 ê 發現，包括有 [太陽][Sun 2] [組成成份][composition] 較新 ê 細節，閣有 [太陽系][differ across the Solar System] 內底一寡元素 ê 豐度 是按怎無仝。
[這个結果有提供咱一寡趣味 ê 線索][results have provided intriguing clues]，予咱了解幾若十億年前，[太陽 kah 行星是按怎形成--ê][Sun and planets formed]。

## [POJ] Tī Utah chiu soa-bo̍k siak pháiⁿ--khì ê Hui-tia̍p
Khì hō͘ lûi-ta̍t kah ti̍t-seng-ki tui-chong ê gōa thài-khong lâi ê hui-tia̍p, lak tī Utah chiu ê soa-bo̍k, soah siak pháiⁿ--khì.
Che sī 2004 nî ê tāi-chì, kah gōa-chhiⁿ-lâng bô tī-tāi.
Siòng-phìⁿ lāi-té ê hui-tia̍p sī Khí-goân-hō thài-khong-chûn ê piau-pún hôe-sàng-chûn, sī NASA tī 2001 nî ūi tio̍h beh gián-kiù Thài-iông hoat-siā ê jîn-chō ke-khì-lâng Khí-goân-hō ê chi̍t-pō͘-hūn.
Sī kóng, in-ūi kàng-lo̍h-sòaⁿ bô chiàu kè-ōe phah-khui, tì-sú i ài tī chi̍t tiám-cheng chhiau-kòe 300 kong-lí kín ê sok-tō͘ hā-kàng, chìn-hêng kè-ōe í-gōa ê "Tēng Teng-lio̍k".
Khí-goân-hō ê jīm-bū sī se̍h Thài-iông, siu-chi̍p hit-kóa tiāⁿ-tiāⁿ khì hō͘ Tē-kiû chû-tiûⁿ tńg-hiòng ê Thài-iông-hong lia̍p-chú.
Sui-bóng kóng teng-lio̍k sī sit-pāi ah, m̄-koh the̍h tńg-lâi Tē-kiû ê piau-pún, iáu-sī ū chiok chōe pó-chûn liáu bē-bái, ū kàu lán chò hun-sek.
Kàu bo̍k-chêng ûi-chí, kah khí-goân-hō jīm-bū ū-koan ê hoat-hiān, pau-koat ū Thài-iông cho͘-sêng sêng-hūn khah sìn ê sè-chiat, koh ū Thài-iông-hē lāi-té chi̍t-kóa goân-sò͘ ê hong-tō͘ sī án-ná bô-kâng.
Chit ê kiat-kó ū thê-kiong lán chi̍t-kóa chhù-bī ê sòaⁿ-soh, hō͘ lán liáu-kái kúi-ā cha̍p-ek nî-chêng, Thài-iông kah kiâⁿ-chhiⁿ sī án-ná hêng-sêng--ê.

## [KIP] Tī Utah tsiu sua-bo̍k siak pháinn--khì ê Hui-tia̍p
Khì hōo luî-ta̍t kah ti̍t-sing-ki tui-tsong ê guā thài-khong lâi ê hui-tia̍p, lak tī Utah tsiu ê sua-bo̍k, suah siak pháinn--khì.
Tse sī 2004 nî ê tāi-tsì, kah guā-tshinn-lâng bô tī-tāi.
Siòng-phìnn lāi-té ê hui-tia̍p sī Khí-guân-hō thài-khong-tsûn ê piau-pún huê-sàng-tsûn, sī NASA tī 2001 nî uī tio̍h beh gián-kiù Thài-iông huat-siā ê jîn-tsō ke-khì-lâng Khí-guân-hō ê tsi̍t-pōo-hūn.
Sī kóng, in-uī kàng-lo̍h-suànn bô tsiàu kè-uē phah-khui, tì-sú i ài tī tsi̍t tiám-tsing tshiau-kuè 300 kong-lí kín ê sok-tōo hā-kàng, tsìn-hîng kè-uē í-guā ê "Tīng Ting-lio̍k".
Khí-guân-hō ê jīm-bū sī se̍h Thài-iông, siu-tsi̍p hit-kuá tiānn-tiānn khì hōo Tē-kiû tsû-tiûnn tńg-hiòng ê Thài-iông-hong lia̍p-tsú.
Sui-bóng kóng ting-lio̍k sī sit-pāi ah, m̄-koh the̍h tńg-lâi Tē-kiû ê piau-pún, iáu-sī ū tsiok tsuē pó-tsûn liáu bē-bái, ū kàu lán tsò hun-sik.
Kàu bo̍k-tsîng uî-tsí, kah khí-guân-hō jīm-bū ū-kuan ê huat-hiān, pau-kuat ū Thài-iông tsoo-sîng sîng-hūn khah sìn ê sè-tsiat, koh ū Thài-iông-hē lāi-té tsi̍t-kuá guân-sòo ê hong-tōo sī án-ná bô-kâng.
Tsit ê kiat-kó ū thê-kiong lán tsi̍t-kuá tshù-bī ê suànn-soh, hōo lán liáu-kái kuí-ā tsa̍p-ik nî-tsîng, Thài-iông kah kiânn-tshinn sī án-ná hîng-sîng--ê.

## [English] Flying Saucer Crash Lands in Utah Desert
A flying saucer from outer space crash-landed in the Utah desert after being tracked by radar and chased by helicopters.
The year was 2004, and no [space aliens][space aliens] were involved.
The saucer, [pictured here][pictured here], was the [Genesis][Genesis 1] sample return capsule, part of a human-made robot [Genesis][Genesis 2] spaceship [launched][launched] in 2001 by NASA itself to study the Sun.
The unexpectedly [hard landing][hard landing] at over 300 kilometers per hour occurred because the parachutes [did not open][did not open] as planned.
The [Genesis mission][Genesis mission] had been orbiting the [Sun][Sun 1] collecting [solar wind][solar wind] particles that are usually deflected away by [Earth's magnetic field][Earth's magnetic field].
Despite the crash landing, many return samples remained in good enough condition to analyze.
So far, [Genesis][Genesis 3]-related discoveries include new details about the [composition][composition] of the [Sun][Sun 2] and how the abundance of some types of elements [differ across the Solar System][differ across the Solar System].
These [results have provided intriguing clues][results have provided intriguing clues] into details of how the [Sun and planets formed][Sun and planets formed] billions of years ago.


## 詞彙學習（漢羅/POJ/KIP/華語/English）

- 【飛碟】hui-tia̍p/hui-tia̍p/飛碟/flying saucer
- 【起源號太空船】Khí-goân-hō thài-khong-chûn/Khí-guân-hō thài-khong-tsûn/起源號太空船/Genesis spaceship
- 【起源號任務】Khí-goân-hō jīm-bū/Khí-guân-hō jīm-bū/起源號任務/Genesis mission
- 【標本回送船】piau-pún hôe-sàng-chûn/piau-pún huê-sàng-tsûn/樣品返回膠囊/sample return capsule
- 【降落傘】kàng-lo̍h-sòaⁿ/kàng-lo̍h-suànn/降落傘/parachutes
- 【𠕇登陸】tēng teng-lio̍k/tīng ting-lio̍k/硬登陸/hard landing
- 【磁場】chû-tiûⁿ/tsû-tiûnn/磁場/magnetic field
- 【太陽風】thài-iông-hong/thài-iông-hong/太陽風/solar wind
- 【粒子】lia̍p-chú/lia̍p-tsú/粒子/particles
- 【直升機】ti̍t-seng-ki/ti̍t-sing-ki/直升機/helicopters
- 【外星人】gōa-chhiⁿ-lâng/guā-tshinn-lâng/外星人/space aliens
- 【雷達】lûi-ta̍t/luî-ta̍t/雷達/radar


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[space aliens]:https://www.daviddarling.info/encyclopedia/S/SFafter1940.html
[pictured here]:https://www.nasa.gov/mission_pages/genesis/multimedia/genesisrecov090804-2.html
[Genesis 1]:https://www.youtube.com/watch?v=K5q60jDs2Jg
[Genesis 2]:https://solarsystem.nasa.gov/missions/genesis/in-depth/
[launched]:https://www.youtube.com/watch?v=3kf9S27Yh1A
[hard landing]:https://www.youtube.com/watch?v=V1avDhBcwzI
[did not open]:https://petcube.com/blog/content/images/2021/08/cat-scared.jpg
[Genesis mission]:https://en.wikipedia.org/wiki/Genesis_(spacecraft)
[Sun 1]:https://solarsystem.nasa.gov/solar-system/sun/in-depth/
[solar wind]:https://apod.nasa.gov/apod/ap970217.html
[Earth's magnetic field]:https://earthobservatory.nasa.gov/images/84266/measuring-earths-magnetism
[Genesis 3]:https://en.wikipedia.org/wiki/Genesis_(spacecraft)
[composition]:http://genesismission.jpl.nasa.gov/gm2/news/features/closer.htm
[Sun 2]:https://apod.nasa.gov/apod/ap180926.html
[differ across the Solar System]:https://www.nasa.gov/mission_pages/genesis/media/genesis20110623.html
[results have provided intriguing clues]:https://ui.adsabs.harvard.edu/abs/2015NatGe...8..515F/abstract
[Sun and planets formed]:https://spaceplace.nasa.gov/solar-system-formation/en/

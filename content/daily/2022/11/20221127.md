---
title: New Jersey 天頂 ê 多重虹
date: 2022-11-27
publishdate: 2022-11-27T11:45:00+0800
tags: [多重虹, 風颱尾, 繞射, 反射, 孤張感光, 毫米]
hero: https://apod.nasa.gov/apod/fap/image/2211/SupernumeraryRainbows_Entwistle_960.jpg
summary: 是哩！毋知你捌看過這款虹無？

categories: [podcast]
vocals: [阿錕]
---

{{% apod %}}

- 原始文章：[Supernumerary Rainbows over New Jersey](https://apod.nasa.gov/apod/ap221127.html)
- 影像來源 kah 版權：[John Entwistle](https://www.instagram.com/johnentwistle_photography/)
- 天頂予你 ê 禮物：[你 ê APOD 生日相片是佗一張？](https://apod.nasa.gov/apod/calendar/allyears.html) (post 1995)
- 台文翻譯：[An-Li Tsai][An-Li Tsai] ([NCU][NCU])

{{< podcast "clc6hgbdx05xw01zy1ynh1rle" >}}

## [漢羅] New Jersey 天頂 ê 多重虹
是哩！毋知你捌看過這款虹無？
2018 年 tī [美國][USA] [New Jersey 州][New Jersey] ê Jersey 海岸，去予 [Florence 風颱尾][Hurricane Florence] 掃過了後，[日頭][the Sun] tī 天頂出現，毋過另外彼爿煞出現 [一大陣][hall] [虹][rainbows]。
紲落來這半點鐘，因為 [多重虹][supernumerary rainbows 1] tī 天頂足活潑--ê，一時仔光一時仔暗，所以攝影師佮 in chău 囝歡喜甲上無有 [翕著五張][five captured] 孤張感光 ê [相片][this]。
[多重虹][Supernumerary rainbows] 干焦會 tī 天頂落落來 ê [水滴攏平大粒][water droplets are all nearly the same size]、而且比毫米較細 ê 時陣，才會出現。
了後，日光毋但會 ùi 雨水內部 [反射][not only reflect]，而且閣會產生 [繞射][interfere]。
繞射波 ê 形態，就佮 tī [水窟仔內底][ripples on a pond] 擲一粒石頭產生 ê 水波仝款。
實際上，[多重虹][supernumerary rainbows 2] 干焦會當用波來解說，而且 tī 1800 年代早期就捌去 hŏng 認為講，這是 [光有波 ê 性質][light's wave nature] ê 早期證據。



## [POJ] New Jersey thiⁿ-téng ê To-têng-khēng
Sī--lih! M̄-chai lí kám bat khòaⁿ-kòe chit khoán khēng bô?
2018 nî tī Bí-kok New Jersey Chiu ê Jersey hái-hōaⁿ, khì hō͘ Florence hong-thai-bóe sàu kòe liáu-āu, ji̍t-thâu tī thiⁿ-téng chhut-hiān, m̄-koh lēng-gōa hit-pêng soah chhut-hiān chi̍t tōa tīn khēng.
Sòa-lo̍h-lâi che pòaⁿ tiám-cheng, in-ūi to-têng-khēng tī thiⁿ-téng chiok oa̍h-phoat--ê, chi̍t-sî-á kng chi̍t-sî-á àm, só͘-í liap-iáⁿ-su kah in chău-kiáⁿ hoaⁿ-hí kah siōng bô ū hip-tio̍h gō͘ tiuⁿ ko͘-tiuⁿ kám-kng ê siòng-phìⁿ.
To-têng-khēng kan-na ē tī thiⁿ-téng lak--lo̍h-lâi ê chúi-tih lóng pîⁿ tōa lia̍p, jî-chhiáⁿ pí hô-bí khah sè ê sî-chūn, chiah ē chhut-hiān.
Liáu-āu, ji̍t-kng m̄-nā ē ùi hō͘-chúi lōe-pō͘ hoán-siā, jî-chhiáⁿ koh ē sán-seng jiàu-siā.
Jiàu-siā-pho ê hêng-thài, to̍h kah tī chúi-khut-á lāi-té tàn chi̍t lia̍p chio̍h-thâu sán-seng ê chúi-pho kāng-khoán.
Si̍t-chè siōng, to-têng-khēng kan-na ē-tàng iōng pho lâi kái-soeh, jî-chhiáⁿ tī 1800 nî-tāi chá-kî to̍h bat khì hŏng jīn-ûi kóng, che sī kng ū pho ê sèng-chit ê chá-kî chèng-kù.


## [KIP] New Jersey thinn-tíng ê To-tîng-khīng
Sī--lih! M̄-tsai lí kám bat khuànn-kuè tsit khuán khīng bô?
2018 nî tī Bí-kok New Jersey Tsiu ê Jersey hái-huānn, khì hōo Florence hong-thai-bué sàu kuè liáu-āu, ji̍t-thâu tī thinn-tíng tshut-hiān, m̄-koh līng-guā hit-pîng suah tshut-hiān tsi̍t tuā tīn khīng.
Suà-lo̍h-lâi tse puànn tiám-tsing, in-uī to-tîng-khīng tī thinn-tíng tsiok ua̍h-phuat--ê, tsi̍t-sî-á kng tsi̍t-sî-á àm, sóo-í liap-iánn-su kah in chău-kiánn huann-hí kah siōng bô ū hip-tio̍h gōo tiunn koo-tiunn kám-kng ê siòng-phìnn.
To-tîng-khīng kan-na ē tī thinn-tíng lak--lo̍h-lâi ê tsuí-tih lóng pînn tuā lia̍p, jî-tshiánn pí hô-bí khah sè ê sî-tsūn, tsiah ē tshut-hiān.
Liáu-āu, ji̍t-kng m̄-nā ē uì hōo-tsuí luē-pōo huán-siā, jî-tshiánn koh ē sán-sing jiàu-siā.
Jiàu-siā-pho ê hîng-thài, to̍h kah tī tsuí-khut-á lāi-té tàn tsi̍t lia̍p tsio̍h-thâu sán-sing ê tsuí-pho kāng-khuán.
Si̍t-tsè siōng, to-tîng-khīng kan-na ē-tàng iōng pho lâi kái-sueh, jî-tshiánn tī 1800 nî-tāi tsá-kî to̍h bat khì hŏng jīn-uî kóng, tse sī kng ū pho ê sìng-tsit ê tsá-kî tsìng-kù.

## [English] Supernumerary Rainbows over New Jersey

Yes, but can your rainbow do this?
After the remnants of [Hurricane Florence][Hurricane Florence] passed over the Jersey Shore, [New Jersey][New Jersey], [USA][USA] in 2018, [the Sun][the Sun] came out in one direction but something quite unusual appeared in the opposite direction: a [hall][hall] of [rainbows][rainbows].
Over the course of a next half hour, to the delight of the photographer and his daughter, vibrant [supernumerary rainbows][supernumerary rainbows 1] faded in and out, with at least [five captured][five captured] in [this][this] featured single shot.
[Supernumerary rainbows][Supernumerary rainbows] only form when falling [water droplets are all nearly the same size][water droplets are all nearly the same size] and typically less than a millimeter across.
Then, sunlight will [not only reflect][not only reflect] from inside the raindrops, but [interfere][interfere], a wave phenomenon similar to [ripples on a pond][ripples on a pond] when a stone is thrown in.
In fact, [supernumerary rainbows][supernumerary rainbows 2] can _only_ be explained with waves, and their noted existence in the early 1800s was considered early evidence of [light's wave nature][light's wave nature].


## 詞彙學習（漢羅/POJ/KIP/華語/English）
- 【多重虹】to-têng-khēng/to-tîng-khīng/多重虹/supernumerary rainbows
- 【風颱尾】hong-thai-bóe/hong-thai-bué/颶風尾流/the remnants of Hurricane
- 【繞射】jiàu-siā/jiàu-siā/繞射/interfere
- 【反射】hoán-siā/huán-siā/反射/reflect
- 【孤張感光】ko͘-tiuⁿ kám-kng/koo-tiunn kám-kng/單張曝光/single shot
- 【毫米】hô-bí/hô-bí/毫米/millimeter


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Hurricane Florence]:https://www.nasa.gov/image-feature/hurricane-florence
[New Jersey]:https://en.wikipedia.org/wiki/New_Jersey
[USA]:https://en.wikipedia.org/wiki/United_States
[the Sun]:https://solarsystem.nasa.gov/solar-system/sun/in-depth/
[hall]:https://apod.nasa.gov/apod/ap100504.html
[rainbows]:https://apod.nasa.gov/apod/ap100807.html
[supernumerary rainbows 1]:https://www.atoptics.co.uk/rainbows/supers.htm
[five captured]:https://i.pinimg.com/originals/b3/70/3f/b3703f3c9b83bf4ffa1f75294695795a.jpg
[this]:https://www.instagram.com/p/CileTCJAGA4/
[Supernumerary rainbows]:https://en.wikipedia.org/wiki/Rainbow#Supernumerary
[water droplets are all nearly the same size]:https://www.atoptics.co.uk/rainbows/supdrsz.htm
[not only reflect]:https://www.atoptics.co.uk/rainbows/supform.htm
[interfere]:https://en.wikipedia.org/wiki/Wave_interference
[ripples on a pond]:https://www.youtube.com/watch?v=T9QwiBFN9gI
[supernumerary rainbows 2]:https://www.atoptics.co.uk/fza82.htm
[light's wave nature]:https://www.youtube.com/watch?v=IRBfpBPELmE

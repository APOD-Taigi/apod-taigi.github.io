---
title: 洞察號 最後 ê 自翕
date: 2022-11-04
publishdate: 2022-11-04T11:45:00+0800
tags: [free2share, 洞察號, 火星, 降落器, 地動調查, 大地測量, 熱傳導, 火星日, 自翕, 甲板, 太陽能枋, Elysium 平原, 降落, 赤道, 偵測, 地震波, 流星體]
hero: https://apod.nasa.gov/apod/fap/image/2211/PIA25287_insight1024.jpg
summary: 這張是火星洞察號降落器佇 2018 年 11 月 26 號成功踮這粒紅色行星 ê 赤道平原 Elysium 平原降落了後，頭一張傳轉來地球 ê 影像。
categories: [podcast]
vocals: [阿錕]
---

{{% apod %}}

- 原始文章：[InSight's Final Selfie](https://apod.nasa.gov/apod/ap221104.html)
- 影像來源：[NASA](https://www.nasa.gov), [JPL-Caltech](https://www.jpl.nasa.gov/), [Mars InSight](https://mars.nasa.gov/insight/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clb2goifd01mb01z9adve3idh" >}}

## [漢羅] 洞察號 最後 ê 自翕
這張是火星洞察號降落器佇 2018 年 11 月 26 踮這粒紅色行星 ê 赤道平原 [Elysium 平原][Elysium Planitia] 成功降落了後，[頭一張][first image] 傳轉來地球 ê 影像。
這个創歷史記錄 ê 任務，是欲利用 [地動調查、大地測量、kah 熱傳導][Interior using Seismic investigations, geodesy, and heat transport]，來探索火星 ê 內部結構。
這个任務已經運作超過 1400 个火星日矣。
彼陣洞察號任務已經偵測著超過 1300 擺 ê 火星地動。
伊嘛有紀錄著火星 [去受著流星體 ê 衝擊造成 ê 火星震動][Mars-shaking meteoroid]，看地動波是按怎傳送的。
按呢咱才有法度影--著火星 ê 內部構造。
本底咱按算講，分析收集著--ê 資料，會當予咱佇紲落來這幾若十冬，[繼續有新 ê 發現][to yield discoveries]。
毋過洞察號 tī 火星 上尾 ê 工作日，應該是欲到矣。
這是因為咱看伊今年年頭 ê [自翕][selfie] 相片 [就知][The reason is evident]。
伊 ê 甲板 kah 2 公尺長 ê 太陽能枋攏去予塗粉崁牢矣。
這寡去予火星風歕起來 ê 塗粉 會繼續累積，按呢會害 太陽能枋造出來的電，一時仔就用了矣。

## [POJ] Tōng-chhat-hō Chòe-āu ê Chū-hip
Chit tiuⁿ sī Hóe-chhiⁿ Tōng-chhat-hō kàng-lo̍h-khì tī 2018 nî 11 goe̍h 26 tiàm chit lia̍p âng-sek kiâⁿ-chhiⁿ ê chhek-tō pêng-goân Elysium pêng-goân sêng-kong kàng-lo̍h liáu-āu, thâu chi̍t tiuⁿ thoân tńg-lâi Tē-kiû ê iáⁿ-siōng.
Chit--ê chhòng kì-lo̍k ê jīm-bū, sī beh lī-iōng Tē-tāng-tiâu-cha, Tōa-tē-chhek-liông, kah jia̍t-thoân-tō, lâi thàm-soh Hóe-chhiⁿ ê lōe-pō͘ kiat-kò͘.
Chit ê jīm-bū í-keng ūn-chok chhiau-kòe 1400 ê Hóe-chhiⁿ-ji̍t--ah.
Hit-chūn Tōng-chhat-hō jīm-bū í-keng cheng-chhek tio̍h chhiau-kòe 1300 pái ê Hóe-chhiⁿ tē-tāng.
I mā ū kì-lo̍k tio̍h Hóe-chhiⁿ khì siū tio̍h liû-chhiⁿ-thé ê chhiong-kek chō-sêng ê Hóe-chhiⁿ chìn-tōng, khòaⁿ tē-tāng-pho sī án-ná thoân-sàng--ê.
Án-ni lán chiah ū hoat-tō͘ iáⁿ--tio̍h Hóe-chhiⁿ ê lāi-pō͘ kò͘-chō.
Pún-té lán àn-sǹg kóng, hun-sek siu-chi̍p tio̍h--ê chu-liāu, ē-tàng hō͘ lán tī sòa-lo̍h-lâi che kúi-ā cha̍p tang, kè-sio̍k ū sin ê hoat-hiān.
M̄-koh Tōng-chhat-hō tī Hóe-chhiⁿ siōng-bóe ê kang-chok-ji̍t, èng-kai sī beh kàu--ah.
Che sī in-ūi lán khòaⁿ i kin-nî nî-thâu ê chū-hip siòng-phìⁿ to̍h chai.
I ê kah-pán kah 2 kong-chhioh tn̂g ê Thài-iông-lêng-pang lóng khì hō͘ thô͘-hún khàm-tiâu--ah.
Chit-kóa khì hō͘ Hóe-chhiⁿ-hong pûn--khí-lâi ê thô͘-hún ē kè-sio̍k lúi-chek, án-ni ē hāi Thài-iông-lêng-pang chō--chhut-lâi ê tiān, chi̍t-sî-á to̍h iōng liáu--ah.

## [KIP] Tōng-tshat-hō Tsuè-āu ê Tsū-hip
Tsit tiunn sī Hué-tshinn Tōng-tshat-hō kàng-lo̍h-khì tī 2018 nî 11 gue̍h 26 tiàm tsit lia̍p âng-sik kiânn-tshinn ê tshik-tō pîng-guân Elysium pîng-guân sîng-kong kàng-lo̍h liáu-āu, thâu tsi̍t tiunn thuân tńg-lâi Tē-kiû ê iánn-siōng.
Tsit--ê tshòng kì-lo̍k ê jīm-bū, sī beh lī-iōng Tē-tāng-tiâu-tsa, Tuā-tē-tshik-liông, kah jia̍t-thuân-tō, lâi thàm-soh Hué-tshinn ê luē-pōo kiat-kòo.
Tsit ê jīm-bū í-king ūn-tsok tshiau-kuè 1400 ê Hué-tshinn-ji̍t--ah.
Hit-tsūn Tōng-tshat-hō jīm-bū í-king tsing-tshik tio̍h tshiau-kuè 1300 pái ê Hué-tshinn tē-tāng.
I mā ū kì-lo̍k tio̍h Hué-tshinn khì siū tio̍h liû-tshinn-thé ê tshiong-kik tsō-sîng ê Hué-tshinn tsìn-tōng, khuànn tē-tāng-pho sī án-ná thuân-sàng--ê.
Án-ni lán tsiah ū huat-tōo iánn--tio̍h Hué-tshinn ê lāi-pōo kòo-tsō.
Pún-té lán àn-sǹg kóng, hun-sik siu-tsi̍p tio̍h--ê tsu-liāu, ē-tàng hōo lán tī suà-lo̍h-lâi tse kuí-ā tsa̍p tang, kè-sio̍k ū sin ê huat-hiān.
M̄-koh Tōng-tshat-hō tī Hué-tshinn siōng-bué ê kang-tsok-ji̍t, ìng-kai sī beh kàu--ah.
Tse sī in-uī lán khuànn i kin-nî nî-thâu ê tsū-hip siòng-phìnn to̍h tsai.
I ê kah-pán kah 2 kong-tshioh tn̂g ê Thài-iông-lîng-pang lóng khì hōo thôo-hún khàm-tiâu--ah.
Tsit-kuá khì hōo Hué-tshinn-hong pûn--khí-lâi ê thôo-hún ē kè-sio̍k luí-tsik, án-ni ē hāi Thài-iông-lîng-pang tsō--tshut-lâi ê tiān, tsi̍t-sî-á to̍h iōng liáu--ah.

## [English] InSight's Final Selfie
The Mars InSight lander returned its [first image][first image] from the Red Planet's flat, equatorial [Elysium Planitia][Elysium Planitia] after a successful touchdown on November 26, 2018.
The history making mission to explore the martian [Interior using Seismic investigations, geodesy, and heat transport][Interior using Seismic investigations, geodesy, and heat transport] has been operating for over 1,400 martian days or sols.
In that time the InSight mission has detected more than 1,300 marsquakes and recorded data from [Mars-shaking meteoroid][Mars-shaking meteoroid] impacts, observing how the seismic waves travel to provide a glimpse inside Mars.
Analyzing the archive of data collected is expected [to yield discoveries][to yield discoveries] for decades.
But InSight's final operational sol is likely not far off.
[The reason is evident][The reason is evident] in this [selfie][selfie] recorded earlier this year showing its deck and large, 2-meter-wide solar panels covered with dust.
Kicked up by martian winds the dust continues to accumulate and drastically reduce the power that can be generated by InSight's solar panels.


## 詞彙學習

|漢羅|POJ|KIP|華語|English|
|-|-|-|-|-|
|洞察號|Tōng-chhat-hō|Tōng-tshat-hō|洞察號|InSight|
|降落器|kàng-lo̍h-khì|kàng-lo̍h-khì|降落器|lander|
|自翕|chū-hip|tsū-hip|自拍|selfie|
|火星|Hóe-chhiⁿ|Hué-tshinn|火星|Mars|
|地動調查|Tē-tāng-tiâu-cha|Tē-tāng-tiâu-tsa|地震調查|Seismic investigations|
|大地測量|tōa-tē-chhek-liông|tuā-tē-tshik-liông|大地測量|geodesy investigations|
|熱傳導|jia̍t-thoân-tō|jia̍t-thuân-tō|熱傳導|heat transport|
|火星日|hóe-chhiⁿ-ji̍t|hué-tshinn-ji̍t|火星日|Sol|
|甲板|kah-pán|kah-pán|甲板|deck|
|太陽能枋|thài-iông-lêng-pang|thài-iông-lîng-pang|太陽能板|solar panel|
|Elysium 平原|Elysium pêng-goân|Elysium pîng-guân|埃律西昂平原|Elysium Planitia|
|降落|kàng-lo̍h|kàng-lo̍h|著陸|tochdown|
|赤道|chhek-tō|tshek-tō|赤道|equatorial|
|偵測|cheng-chhek|tsing-tshik|偵測|detect|
|地動波|tē-tāng-pho|tē-tāng-pho|地震波|seismic waves|
|流星體|liû-chhiⁿ-thé|liû-tshinn-thé|流星體|meteoroid|
|震動|chìn-tōng|tsìn-tōng|震動|shaking|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/


[first image]:https://apod.nasa.gov/apod/ap181127.html
[Elysium Planitia]:https://mars.nasa.gov/insight/timeline/prelaunch/landing-site-selection/
[Interior using Seismic investigations, geodesy, and heat transport]:https://mars.nasa.gov/insight/
[Mars-shaking meteoroid]:https://www.nasa.gov/feature/jpl/nasa-s-insight-lander-detects-stunning-meteoroid-impact-on-mars
[to yield discoveries]:https://phys.org/news/2022-10-major-meteorite-impacts-interior-mars.html
[The reason is evident]:https://www.nasa.gov/feature/jpl/nasa-prepares-to-say-farewell-to-insight-spacecraft
[selfie]:https://photojournal.jpl.nasa.gov/catalog/PIA25287

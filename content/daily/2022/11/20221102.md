---
title: 活跳太陽 ê 日偏食
date: 2022-11-02
publishdate: 2022-11-02T11:45:00+0800
tags: [free2share, 日食, 日偏食, 日珥, 電漿, 磁場, 色球層, 針形管, 縮時攝影]
hero: https://www.youtube.com/watch?v=7dh5VL5YGoA
summary: 請你看這支奇怪 ê 日食影片內底 ê 三項物件。代先，請注意看 ùi 正爿過來--ê、kā 日頭閘牢矣 ê 大塊烏色圓盤。
categories: [podcast]
vocals: [阿錕]
---

{{% apod %}}

- 原始文章：[A Partial Eclipse of an Active Sun](https://apod.nasa.gov/apod/ap221102.html)
- 影片來源：[Ralf Burkart](https://astrofotografie.ralf-kreuels.de/der-nahe-himmel); [h/t](https://en.wikipedia.org/wiki/Hat_tip) Maciej Libert ([AG](https://astronomische-gesellschaft.de/))
- 2022 年 10 月 ê 日偏食：[Notable Submissions to APOD](https://www.facebook.com/media/set/?set=a.151543340907585&type=3)
- 台文翻譯：[An-Li Tsai][An-Li Tsai] ([NCU][NCU])

{{< podcast "clalcmrgb006i01uff47p6k0x" >}}

## [漢羅] 活跳太陽 ê 日偏食
請你注意看這支奇怪 ê 日食影片內底 ê 三項代誌。
代先，咱先來看 ùi 正爿過來--ê、kā 日頭 [閘牢][block out] 矣 ê 大塊烏色圓盤。
這个烏色圓盤是 [月娘][Moon]，影片主要是咧翕 [頂禮拜 ê 日偏食][partial solar eclipse last week]。
第二，咱來看浮佇 [太陽外緣][Sun's edge] 頂懸，彼个 leh 爍咧爍咧 ê [大型日珥][large solar prominence t]。
你若是斟酌 kā 看，就會發現實際上 in 當咧 [落轉來][falling back] [太陽][Sun]。
日珥是高溫 [電漿][plasma] 組成--ê。
因為 [太陽磁場咧變化][Sun's changing magnetic field]，所以 in 就會暫時浮佇較懸 ê 所在。
落尾，咱來看太陽外緣 [咧跳舞 ê 鬚鬚][waver]。
這規組 [咧跳舞 ê 鬚鬚][wavering] 就敢若是一塊活--ê 地毯，in 是 [太陽色球層][Sun's chromosphere] 內底咧 peh 升 kah 降落 ê [高溫氣體管仔][hot gas tubes]，嘛會使 kā 叫做 [針形管][spicule]。
這支 4 秒鐘 ê [縮時攝影影片][time-lapse video] 其實是太陽性命 ê 10 分鐘久。
是講太陽應該會 [閣活 50 億年][last another 5 billion years] 講！

## [POJ] Oa̍h-thiàu Thài-iông ê Ji̍t-phian-si̍t
Chhiáⁿ lí chú-ì khòaⁿ chit ki kî-koài ê ji̍t-si̍t iáⁿ-phìⁿ lāi-té ê saⁿ hāng tāi-chì.
Tāi-seng, lán seng lâi khòaⁿ ùi chiàⁿ-pêng kòe--lâi--ê, kā ji̍t-thâu cha̍h tiâu--ah ê tōa tè o͘-sek îⁿ-pôaⁿ.
Chit ê o͘-sek îⁿ-pôaⁿ sī goe̍h-niû, iáⁿ-phìⁿ chú-iàu sī leh hip téng lé-pài ê ji̍t-phian-si̍t.
Tē-jī, lán lâi khòaⁿ phû tī Thài-iông gōa-iân téng-koân, hit-ê leh sih-leh-sih-leh ê tōa-hêng ji̍t-jíⁿ.
Lí nā-sī chim-chiok kā khòaⁿ, to̍h ē hoat-hiān si̍t-chè-siōng in tng-leh lak-tńg-lâi Thài-iông.
Ji̍t-jíⁿ sī ko-un tiān-chiuⁿ cho͘-sêng--ê.
In-ūi Thài-iông chû-tiûⁿ leh piàn-hòa, só͘-í in to̍h ē chiām-sî phû tī khah koân ê só͘-chāi.
Lo̍h-bóe, lán lâi khòaⁿ Thài-iông gōa-iân leh thiàu-bú ê chhiu-chhiu.
Chit kui-cho͘ leh thiàu-bú ê chhiu-chhiu to̍h ká-ná sī chi̍t tè oa̍h--ê tē-thán, in sī Thài-iông sek-kiû-chân lāi-té leh peh-seng kah kàng-lo̍h ê ko-un khì-thé kóng-á, mā ē-sái kā kiò-chò chiam-hêng-kóng.
Chit ki 4 bió-cheng ê sok-sî-liap-iáⁿ iáⁿ-phìⁿ kî-si̍t sī Thài-iông sìⁿ-miā ê 10 hun-cheng kú.
Sī kóng Thài-iông èng-kai ē koh oa̍h 50 ek nî kóng!


## [KIP] Ua̍h-thiàu Thài-iông ê Ji̍t-phian-si̍t
Tshiánn lí tsú-ì khuànn tsit ki kî-kuài ê ji̍t-si̍t iánn-phìnn lāi-té ê sann hāng tāi-tsì.
Tāi-sing, lán sing lâi khuànn uì tsiànn-pîng kuè--lâi--ê, kā ji̍t-thâu tsa̍h tiâu--ah ê tuā tè oo-sik înn-puânn.
Tsit ê oo-sik înn-puânn sī gue̍h-niû, iánn-phìnn tsú-iàu sī leh hip tíng lé-pài ê ji̍t-phian-si̍t.
Tē-jī, lán lâi khuànn phû tī Thài-iông guā-iân tíng-kuân, hit-ê leh sih-leh-sih-leh ê tuā-hîng ji̍t-jínn.
Lí nā-sī tsim-tsiok kā khuànn, to̍h ē huat-hiān si̍t-tsè-siōng in tng-leh lak-tńg-lâi Thài-iông.
Ji̍t-jínn sī ko-un tiān-tsiunn tsoo-sîng--ê.
In-uī Thài-iông tsû-tiûnn leh piàn-huà, sóo-í in to̍h ē tsiām-sî phû tī khah kuân ê sóo-tsāi.
Lo̍h-bué, lán lâi khuànn Thài-iông guā-iân leh thiàu-bú ê tshiu-tshiu.
Tsit kui-tsoo leh thiàu-bú ê tshiu-tshiu to̍h ká-ná sī tsi̍t tè ua̍h--ê tē-thán, in sī Thài-iông sik-kiû-tsân lāi-té leh peh-sing kah kàng-lo̍h ê ko-un khì-thé kóng-á, mā ē-sái kā kiò-tsò tsiam-hîng-kóng.
Tsit ki 4 bió-tsing ê sok-sî-liap-iánn iánn-phìnn kî-si̍t sī Thài-iông sìnn-miā ê 10 hun-tsing kú.
Sī kóng Thài-iông ìng-kai ē koh ua̍h 50 ik nî kóng!


## [English] A Partial Eclipse of an Active Sun

Watch for three things in this unusual eclipse video.
First, watch for a big dark circle to approach from the right to [block out][block out] more and more of the Sun.
This dark circle is the [Moon][Moon], and the video was made primarily to capture this [partial solar eclipse last week][partial solar eclipse last week].
Next, watch a [large solar prominence][large solar prominence e] hover and shimmer over the [Sun's edge][Sun's edge].
A close look will show that part of it is actually [falling back][falling back] to the [Sun][Sun].
The prominence is made of hot [plasma][plasma] that is temporarily held aloft by the [Sun's changing magnetic field][Sun's changing magnetic field].
Finally, watch the Sun's edge [waver][waver].
What is [wavering][wavering] is a dynamic carpet of [hot gas tubes][hot gas tubes] rising and falling through the [Sun's chromosphere][Sun's chromosphere] -- tubes known as [spicule][spicule]s.
The entire 4-second [time-lapse video][time-lapse video] covers a time of about ten minutes, although the Sun itself is expected to [last another 5 billion years][last another 5 billion years].


## 詞彙學習（漢羅/POJ/KIP/華語/English）
- 【日食】ji̍t-si̍t/ji̍t-si̍t/日食/solar eclipse
- 【日偏食】ji̍t-phian-si̍t/ji̍t-phian-si̍t/日偏食/partial solar eclipse
- 【日珥】ji̍t-jíⁿ/ji̍t-jíⁿ/日珥/solar prominence
- 【電漿】tiān-chiuⁿ/tiān-tsiunn/電漿/plasma
- 【磁場】chû-tiûⁿ/tsû-tiûnn/磁場/magnetic field
- 【色球層】sek-kiû-chân/sik-kiû-tsân/色球層/chromosphere
- 【針形管】chiam-hêng-kóng/tsiam-hîng-kóng/針形管/spicule
- 【縮時攝影】sok-sî-liap-iáⁿ/sok-sî-liap-iánn/縮時攝影/time-lapse


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[block out]:https://apod.nasa.gov/apod/ap170730.html
[Moon]:https://solarsystem.nasa.gov/moons/earths-moon/in-depth/
[partial solar eclipse last week]:https://en.wikipedia.org/wiki/Solar_eclipse_of_October_25,_2022
[large solar prominence e]:https://apod.nasa.gov/apod/ap220302.html
[large solar prominence t]:https://apod.tw/daily/20220302/
[Sun's edge]:https://apod.nasa.gov/apod/ap080807.html
[falling back]:https://apod.nasa.gov/apod/ap180527.html
[Sun]:https://solarsystem.nasa.gov/solar-system/sun/in-depth/
[plasma]:https://en.wikipedia.org/wiki/Plasma_(physics)
[Sun's changing magnetic field]:https://www.nasa.gov/feature/goddard/2016/understanding-the-magnetic-sun
[waver]:https://www.chelmsfordma.gov/ImageRepository/Document?documentID=9965
[wavering]:https://www.nasa.gov/feature/goddard/2017/scientists-uncover-origins-of-the-sun-s-swirling-spicules
[hot gas tubes]:https://apod.nasa.gov/apod/ap081102.html
[Sun's chromosphere]:https://en.wikipedia.org/wiki/Chromosphere
[spicule]:https://en.wikipedia.org/wiki/Solar_spicule
[time-lapse video]:https://www.youtube.com/watch?v=7dh5VL5YGoA
[last another 5 billion years]:https://spaceplace.nasa.gov/sun-age/en/

---
title: 天宮太空站 ê 凌月現象
date: 2022-08-25
publishdate: 2022-08-25T11:45:00+0800
tags: [天宮太空站, 凌月, 南極區, 下半月, 月盤]
hero: https://apod.nasa.gov/apod/fap/image/2208/Tiangong_transiting_moon_Lucy_Hu_c1024.jpg
summary: 這張彩色肖像 ê 頂懸，是這个坎坎坷坷月球 ê 南極區。

categories: [podcast]
vocals: [阿錕]
---

{{% apod %}}

- 原始文章：[Tiangong Space Station Transits the Moon](https://apod.nasa.gov/apod/ap220825.html)
- 影像來源 kah [版權][copyright]：[Lucy Yunxi Hu](https://www.flickr.com/people/194022884@N07/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl9a5kz7702z601vm3qt69ulg" >}}

## [漢羅] 天宮太空站 ê 凌月現象
這張彩色肖像 ê 頂懸，是這个 [坎坎坷坷月球 ê 南極區][The rugged lunar south polar region]。
這工是 8 月 20，月球行到下半月。
這張是 kā 影片 ê 影格資料 kah 相片影像疊做伙--ê。
這是 tī 澳洲 南 Wales 省 ê Springrange 翕--ê，拄仔好有翕著 中國 [天宮太空站][Tiangong Space Station] ê [凌月現象][captures a transit t]。
這張 國際太空站 ê 凌月現象，是一目𥍉就無--去矣。
因為 伊 ùi 這个去予日光照甲遮爾光 ê 月盤 面頭前飛過，毋免一秒鐘 ê 時間。
伊踅地球軌道咧行 ê 懸度是 400 公里懸。
是講，月娘離地球是 [40 萬][400,000] 公里遠。
較光彼爿 ê 彩色月球表面是 kā 幾若張影格影像 疊做一張--ê。
月球表面 ê 化學成份無仝，[咱目睭是看無][Not visible to the eye]。
毋閣相片是有按照月球表面 ê 化學成份 kā 漆做無仝色。



## [POJ] Thian-kiong Thài-khong-chām ê Lêng-goe̍h hiān-siōng
Chit tiuⁿ chhái-sek siàu-siōng ê téng-koân, sī chit-ê kham-kham-khia̍t-khia̍t Goe̍h-kiû ê Lâm-ke̍k-khu.
Chit-kang sī 8 goe̍h 20, Goe̍h-kiû kiâⁿ kàu ē-pòaⁿ-goe̍h.
Chit-tiuⁿ sī kā iáⁿ-phìⁿ ê iáⁿ-keh chu-liāu kah siòng-phìⁿ iáⁿ-siōng tha̍h chò-hóe--ê.
Che sī tī Ò-chiu Lâm Wales séng ê Springrange hip--ê, tú-á-hó ū hip-tio̍h Tiong-kok Thian-kiong Thài-khong-chām ê Lêng-goe̍h hiān-siōng.
Chit tiuⁿ Kok-chè Thài-khong-chām ê Lêng-goe̍h hiān-siōng, sī chi̍t-ba̍k-nih to̍h bô--khì--ah.
In-ūi i ùi chit-ê khì hō͘ ji̍t-kng chiò kah chiah-nī kng ê goe̍h-pôaⁿ bīn-thâu-chêng poe kòe, m̄-bián chi̍t bió-cheng ê sî-kan.
I se̍h Tē-kiû kúi-tō leh kiâⁿ ê koân-tō͘ sī 400 kong-lí koân.
Sī kóng, goe̍h-niû lī Tē-kiû sī 40 bān kong-lí hn̄g.
Khah kng hit-pêng ê chhái-sek Goe̍h-kiû piáu-bīn sī kā kúi-ā tiuⁿ iáⁿ-keh iáⁿ-siōng tha̍h chò chi̍t-tiuⁿ--ê.
Goe̍h-kiû piáu-bīn ê hòa-ha̍k sêng-hūn bô-kâng, lán ba̍k-chiu sī khòaⁿ-bô.
M̄-koh siòng-phìⁿ sī ū àn-chiàu Goe̍h-kiû piáu-bīn ê hòa-ha̍k sêng-hūn kā chhat chò bô-kâng sek.

## [KIP] Thian-kiong Thài-khong-tsām ê Lîng-gue̍h hiān-siōng
Tsit tiunn tshái-sik siàu-siōng ê tíng-kuân, sī tsit-ê kham-kham-khia̍t-khia̍t Gue̍h-kiû ê Lâm-ki̍k-khu.
Tsit-kang sī 8 gue̍h 20, Gue̍h-kiû kiânn kàu ē-puànn-gue̍h.
Tsit-tiunn sī kā iánn-phìnn ê iánn-keh tsu-liāu kah siòng-phìnn iánn-siōng tha̍h tsò-hué--ê.
Tse sī tī Ò-tsiu Lâm Wales síng ê Springrange hip--ê, tú-á-hó ū hip-tio̍h Tiong-kok Thian-kiong Thài-khong-tsām ê Lîng-gue̍h hiān-siōng.
Tsit tiunn Kok-tsè Thài-khong-tsām ê Lîng-gue̍h hiān-siōng, sī tsi̍t-ba̍k-nih to̍h bô--khì--ah.
In-uī i uì tsit-ê khì hōo ji̍t-kng tsiò kah tsiah-nī kng ê gue̍h-puânn bīn-thâu-tsîng pue kuè, m̄-bián tsi̍t bió-tsing ê sî-kan.
I se̍h Tē-kiû kuí-tō leh kiânn ê kuân-tōo sī 400 kong-lí kuân.
Sī kóng, gue̍h-niû lī Tē-kiû sī 40 bān kong-lí hn̄g.
Khah kng hit-pîng ê tshái-sik Gue̍h-kiû piáu-bīn sī kā kuí-ā tiunn iánn-keh iánn-siōng tha̍h tsò tsi̍t-tiunn--ê.
Gue̍h-kiû piáu-bīn ê huà-ha̍k sîng-hūn bô-kâng, lán ba̍k-tsiu sī khuànn-bô.
M̄-koh siòng-phìnn sī ū àn-tsiàu Gue̍h-kiû piáu-bīn ê huà-ha̍k sîng-hūn kā tshat tsò bô-kâng sik.

## [English] Tiangong Space Station Transits the Moon

[The rugged lunar south polar region][The rugged lunar south polar region] lies at the top of this colorful portrait of a last quarter Moon made on August 20.
Constructed from video frames and still images taken at Springrange, New South Wales, Australia it also [captures a transit][captures a transit e] of China's [Tiangong Space Station][Tiangong Space Station].
The transit itself was fleeting, taking the space station less than a second to cross the shadowed and sunlit lunar disk.
The low Earth orbiting Tiangong is at an altitude of about 400 kilometers, while the Moon is some [400,000][400,000] kilometers away.
Subtle color differences along the bright lunar surface are revealed in the multiple stacked frames.
[Not visible to the eye][Not visible to the eye], they indicate real differences in chemical makeup across the lunar surface.
,
## 詞彙學習（漢羅/POJ/KIP/華語/English）
- 【天宮太空站】Thian-kiong Thài-khong-chām/Thian-kiong Thài-khong-tsām/天宮太空站/Tiangong Space Station
- 【凌月】lêng-goe̍h/lîng-gue̍h/凌月/lunar transit
- 【南極區】lâm-ke̍k-khu/lâm-ki̍k-khu/南極區/south polar region
- 【下半月】ē-pòaⁿ-goe̍h/ē-puànn-gue̍h/下弦月/last quarter Moon
- 【月盤】goe̍h-pôaⁿ/gue̍h-puânn/月盤/lunar disk


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[The rugged lunar south polar region]:https://www.nasa.gov/press-release/nasa-identifies-candidate-regions-for-landing-next-americans-on-moon
[captures a transit e]:https://apod.nasa.gov/apod/ap210626.html
[captures a transit t]:https://apod.tw/daily/20210626/
[Tiangong Space Station]:https://en.wikipedia.org/wiki/Tiangong_space_station
[400,000]:https://apod.nasa.gov/apod/ap201002.html
[Not visible to the eye]:https://apod.nasa.gov/apod/ap131219.html

---
title: Ùi 星系面頭前捽過 ê 流星
date: 2022-08-07
publishdate: 2022-08-07T11:45:00+0800
tags: [仙女座星系, 英仙座流星, 流星, 寶瓶座 δ 南流星雨, 英仙座流星雨, 銀河系]
hero: https://apod.nasa.gov/apod/fap/image/2208/MeteorM31_hemmerich_960.jpg
summary: 彼个 ùi 仙女座星系面頭前捽過 ê 青色光跡是啥物？是流星啦！
categories: [podcast]
vocals: [阿錕]
---

{{% apod %}}

- 原始文章：[Meteor before Galaxy](https://apod.nasa.gov/apod/ap220807.html)
- 影像來源 kah 版權：[Fritz Helmut Hemmerich](https://www.flickr.com/people/fhhemmerich/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl7oziis504u101wigpmj3l6y" >}}

## [漢羅] Ùi 星系面頭前捽過 ê 流星
彼个 ùi 仙女座星系面頭前捽過 ê 青色光跡是啥物？
是流星啦！
這張相片是 tī 2016 年翕--ê，本底是欲翕 [仙女座星系][Andromeda galaxy]。
是講彼當陣 嘛是 [英仙座][Perseid] [流星][Meteor] [雨][Shower] 上濟 ê 時，有一粒深空 ê 細粒星石，拄仔好 ùi 咱 [銀河系][Milky Way Galaxy] 遙遠 ê 星系伴 [面頭前捽過][crossed right in front]。
這粒細粒 [流星][meteor] 干焦開一秒鐘 ê 時間就行過 10 度闊 ê 天區。
流星入來到 [地球大氣層][Earth's atmosphere] 是足猛--ê，予 [伊 tī 天頂爍][meteor flared] 幾若擺。
流星會發 [青光][green color]，是因為有一部份 ê 氣體蒸發 發光--ê。
雖罔講這个時陣 [翕著--ê][the exposure] 流星應該是 [英仙座流星][Perseid meteor]，毋閣 ùi 相片內底流星軌跡方向來判斷，敢若較成是 [寶瓶座 δ 南流星雨][Southern Delta Aquariids]。
這个 [流星雨][meteor shower] 上濟 ê 時間，應該是 tī 幾若禮拜進前才著。
無拄好，[英仙座流星雨][Perseid Meteor Shower] 上濟 ê 時陣是幾工後，時到會去拄著月圓，夜空會足光--ê。
按呢 [今年][this year] ê 流星 愛比夜空閣較光 才看會著。


## [POJ] Ùi Seng-hē bīn-thâu-chêng sut kòe ê Liû-chhiⁿ
Hit-ê ùi Sian-lú-chō seng-hē bīn-thâu-chêng sut kòe ê chhiⁿ-sek kng-jiah sī siáⁿ-mih?
Sī liû-chhiⁿ la̍h!
Chit-tiuⁿ siòng-phìⁿ sī tī 2016 nî hip--ê, pún-té sī beh hip Sian-lú-chō seng-hē.
Sī-kóng hit-tang-chūn mā-sī Eng-sian-chō liû-chhiⁿ-hō͘ siōng chōe ê sī, ū chi̍t-lia̍p chhim-khong ê sè-lia̍p chhiⁿ-chio̍h, tú-á-hó ùi lán Gîn-hô-hē iâu-oán ê seng-hē-pôaⁿ bīn-thâu-chêng sut kòe.
Chit-lia̍p sè-lia̍p liû-chhiⁿ kan-na khai chi̍t bió-cheng ê sî-kan to̍h kiâⁿ kòe 10 tō͘ khoah ê thian-khu.
Liû-chhiⁿ ji̍p-lâi kàu Tē-kiû tōa-khì-chân sī chiok béng--ê, hō͘ i tī thiⁿ-téng sih kúi-ā-pái.
Liû-chhiⁿ ē hoat chhiⁿ-kng, sī in-ūi ū chi̍t-pō͘-hūn ê khì-thé cheng-hoat hoat-kng--ê.
Sui-bóng-kóng chit-ê sî-chūn hip-tio̍h--ê liû-chhiⁿ èng-kai sī Eng-sian-chō liû-chhiⁿ, m̄-koh ùi siòng-phìⁿ lāi-té liû-chhiⁿ kúi-jiah hong-hiòng lâi phòaⁿ-toàn, ká-ná khah sêng sī Pó-pân-chō δ Lâm liû-chhiⁿ-hō͘.
Chit-ê liû-chhiⁿ-hō͘ siōng chōe ê sî-kan, èng-kai sī tī kúi-ā lé-pài chìn-chêng chia̍h-tio̍h.
Bô-tú-hó, Eng-sian-chō liû-chhiⁿ-hō͘ siōng chōe ê sî-chūn sī kúi-kang āu, sî-kàu ē khì tú-tio̍h goe̍h-îⁿ, iā-khong ē chiok kng--ê.
Án-ni kin-nî ê liû-chhiⁿ ài pí iā-khong koh khah kng chiah khòaⁿ-ē-tio̍h.

## [KIP] Uì Sing-hē bīn-thâu-tsîng sut kuè ê Liû-tshinn
Hit-ê uì Sian-lú-tsō sing-hē bīn-thâu-tsîng sut kuè ê tshinn-sik kng-jiah sī siánn-mih?
Sī liû-tshinn la̍h!
Tsit-tiunn siòng-phìnn sī tī 2016 nî hip--ê, pún-té sī beh hip Sian-lú-tsō sing-hē.
Sī-kóng hit-tang-tsūn mā-sī Ing-sian-tsō liû-tshinn-hōo siōng tsuē ê sī, ū tsi̍t-lia̍p tshim-khong ê sè-lia̍p tshinn-tsio̍h, tú-á-hó uì lán Gîn-hô-hē iâu-uán ê sing-hē-puânn bīn-thâu-tsîng sut kuè.
Tsit-lia̍p sè-lia̍p liû-tshinn kan-na khai tsi̍t bió-tsing ê sî-kan to̍h kiânn kuè 10 tōo khuah ê thian-khu.
Liû-tshinn ji̍p-lâi kàu Tē-kiû tuā-khì-tsân sī tsiok bíng--ê, hōo i tī thinn-tíng sih kuí-ā-pái.
Liû-tshinn ē huat tshinn-kng, sī in-uī ū tsi̍t-pōo-hūn ê khì-thé tsing-huat huat-kng--ê.
Sui-bóng-kóng tsit-ê sî-tsūn hip-tio̍h--ê liû-tshinn ìng-kai sī Ing-sian-tsō liû-tshinn, m̄-koh uì siòng-phìnn lāi-té liû-tshinn kuí-jiah hong-hiòng lâi phuànn-tuàn, ká-ná khah sîng sī Pó-pân-tsō δ Lâm liû-tshinn-hōo.
Tsit-ê liû-tshinn-hōo siōng tsuē ê sî-kan, ìng-kai sī tī kuí-ā lé-pài tsìn-tsîng tsia̍h-tio̍h.
Bô-tú-hó, Ing-sian-tsō liû-tshinn-hōo siōng tsuē ê sî-tsūn sī kuí-kang āu, sî-kàu ē khì tú-tio̍h gue̍h-înn, iā-khong ē tsiok kng--ê.
Án-ni kin-nî ê liû-tshinn ài pí iā-khong koh khah kng tsiah khuànn-ē-tio̍h.

## [English] Meteor before Galaxy
What's that green streak in front of the Andromeda galaxy?
A meteor.
While photographing the [Andromeda galaxy][Andromeda galaxy] in 2016, near the peak of the [Perseid][Perseid] [Meteor][Meteor] [Shower][Shower], a small pebble from deep space [crossed right in front][crossed right in front] of our [Milky Way Galaxy][Milky Way Galaxy]'s far-distant companion.
The small [meteor][meteor] took only a fraction of a second to pass through this 10-degree field.
The [meteor flared][meteor flared] several times while braking violently upon entering [Earth's atmosphere][Earth's atmosphere].
The [green color][green color] was created, at least in part, by the meteor's gas glowing as it vaporized.
Although [the exposure][the exposure] was timed to catch a [Perseid meteor][Perseid meteor], the orientation of the imaged streak seems a better match to a meteor from the [Southern Delta Aquariids][Southern Delta Aquariids], a [meteor shower][meteor shower] that peaked a few weeks earlier.
Not coincidentally, the [Perseid Meteor Shower][Perseid Meteor Shower] peaks later this week, although [this year][this year] the meteors will have to outshine a [sky brightened][sky brightened] by a nearly full moon.

## 詞彙學習（漢羅/POJ/KIP/華語/English）
- 【仙女座星系】Sian-lú-chō seng-hē/Sian-lú-tsō sing-hē/仙女座星系/the Andromeda galaxy
- 【星系伴】seng-hē-phōaⁿ/sing-hē-phuānn/星系伴/galaxy companion
- 【英仙座流星】Eng-sian-chō liû-chhiⁿ/Ing-sian-tsō liû-tshinn/英仙座流星/Perseid meteor
- 【寶瓶座 δ 南流星雨】Pó-pân-chō Delta Lâm liû-chhiⁿ-hō͘/Pó-pân-tsō Delta Lâm liû-tshinn-hōo/寶瓶座 δ 南流星雨/the Southern Delta Aquariids
- 【英仙座流星雨】Eng-sian-chō liû-chhiⁿ-hō͘/Ing-sian-tsō liû-tshinn-hōo/英仙座流星雨/the Perseid Meteor Shower
- 【銀河系】Gîn-hô-hē/Gîn-hô-hē/銀河系/Milky Way Galaxy


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw



[Andromeda galaxy]:https://apod.nasa.gov/apod/ap150830.html
[Perseid]:https://www.facebook.com/APOD.Sky/photos/?tab=album&album_id=885146358256251
[Meteor]:https://www.facebook.com/media/set/?set=a.2859552167482317&type=3
[Shower]:https://www.facebook.com/media/set/?set=a.3855532511217606&type=3
[crossed right in front]:https://apod.nasa.gov/apod/ap030802.html
[Milky Way Galaxy]:https://www.nasa.gov/mission_pages/sunearth/news/gallery/galaxy-location.html
[meteor]:https://en.wikipedia.org/wiki/Meteoroid#Meteors
[meteor flared]:https://apod.nasa.gov/apod/ap081011.html
[Earth's atmosphere]:https://www.nasa.gov/sites/default/files/images/463940main_atmosphere-layers2_full.jpg
[green color]:https://www.amsmeteors.org/fireballs/faqf/#5
[the exposure]:https://www.flickr.com/photos/fhhemmerich/28945882316/in/dateposted/
[Perseid meteor]:https://apod.nasa.gov/apod/ap160808.html
[Southern Delta Aquariids]:https://en.wikipedia.org/wiki/Southern_Delta_Aquariids
[meteor shower]:https://earthsky.org/astronomy-essentials/everything-you-need-to-know-delta-aquarid-meteor-shower
[Perseid Meteor Shower]:https://apod.nasa.gov/apod/ap180808.html
[this year]:https://earthsky.org/astronomy-essentials/everything-you-need-to-know-perseid-meteor-shower/
[sky brightened]:https://apod.nasa.gov/apod/ap200408.html

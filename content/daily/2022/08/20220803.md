---
title: 貓眼星雲 ê 雲暈
date: 2022-08-03
publishdate: 2022-08-03T11:45:00+0800
tags: [貓眼星雲, 雲暈, NGC 6543, 行星形星雲]
hero: https://apod.nasa.gov/apod/fap/image/2208/CatsHalo_Falls_960.jpg
summary: 是啥物 tī 貓眼星雲邊仔產生這个無四常 ê 雲暈？無人知影。

categories: [podcast]
vocals: [阿錕]
---

{{% apod %}}

- 原始文章：[Halo of the Cat's Eye](https://apod.nasa.gov/apod/ap220803.html)
- 影像來源 kah 版權：[Bray Falls](https://www.instagram.com/astrofalls/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl7kqftuc03i801wm0cuq8ef3" >}}

## [漢羅] 貓眼星雲 ê 雲暈
是啥物 tī 貓眼星雲邊仔產生這个無四常 ê 雲暈？無人知影。
咱知影 ê 是，[貓眼星雲][Cat's Eye Nebula] (NGC 6543) 是天頂上出名 ê [行星形星雲][planetary nebulae] 之一。
雖罔講相片 [中央][central region t] 彼个足光 ê 對伨結構 hŏng 印象足深 ê，毋閣這張相片主要是欲予逐家看伊 ê 外層雲暈，這差不多有 3 [光年][light-years] 闊。
[行星形星雲][Planetary nebulae] 以早去 hŏng 認為講，伊是像太陽這款恆星行到 [性命][in the life] 上尾 ê 坎站。
毋閣最近有揣著一寡行星形星雲有 [脹大 ê 雲暈][found to have expansive halos]，這可能是 [咱猶毋是蓋清楚][puzzling episodes] ê [恆星演化][star's evolution] 早期，拄 kā 邊仔 ê 物質褪掉 ê 款。
是講 [行星形星雲這个階段][planetary nebula phase]，去 hŏng [認為講][thought to] 會擋 1 萬年左右。
天文學家估計講，[貓眼星雲][Cat's Eye Nebula] 雲暈 ê [外層雲絲彼部份][outer filamentary portions]，可能有 5 萬到 9 萬歲。

## [POJ] Niau-gán-seng-hûn ê hûn-n̄g
Sī siáⁿ-mih tī Niau-gán-seng-hûn piⁿ-á sán-seng chit-ê bô sù-siông ê hûn-n̄g? Bô lâng chai-iáⁿ.
Lán chai-iáⁿ ê sī, Niau-gán-seng-hûn (NGC 6543) sī thiⁿ-téng siōng chhut-miâ ê kiâⁿ-chhiⁿ-hêng seng-hûn chi-it.
Sui-bóng kóng siòng-phìⁿ tiong-ng hit-ê chiok kng ê tùi-thīn kiat-kò͘ hŏng ìn-siōng chiok chhim ê, m̄-koh chit-tiuⁿ siòng-phìⁿ chú-iàu sī beh hō͘ ta̍k-ke khòaⁿ i ê gōa-chân hûn-n̄g, che chha-put-to ū 3 kng-nî khoah.
Kiâⁿ-chhiⁿ-hêng seng-hûn í-chá khì hŏng jīn-ûi kóng, i sī chhiūⁿ Thài-iông chit-khoán hêng-chhiⁿ kiâⁿ kàu sìⁿ-miā siōng bóe ê khám-chām.
M̄-koh chòe-kīn ū chhōe-tio̍h chi̍t-kóa kiâⁿ-chhiⁿ-hêng seng-hûn ū tiùⁿ-tōa ê hûn-n̄g, che khó-lêng sī lán iáu m̄-sī kài chheng-chhó͘ ê hêng-chhiⁿ ián-hòa chá-kî, tú kā piⁿ-á ê bu̍t-chit thǹg tiāu ê khoán.
Sī kóng, kiâⁿ-chhiⁿ-hêng seng-hûn chit-ê kai-tōaⁿ, khì hŏng jīn-ûi kóng ē tòng 1 bān nî chó-iū.
Thian-bûn ha̍k-ka kó͘-kè kóng, Niau-gán-seng-hûn hûn-n̄g ê gōa-chân hûn-si hit pō͘-hūn, khó-lêng ū 5 bān kàu 9 bān hòe.

## [KIP] Niau-gán-sing-hûn ê hûn-n̄g
Sī siánn-mih tī Niau-gán-sing-hûn pinn-á sán-sing tsit-ê bô sù-siông ê hûn-n̄g? Bô lâng tsai-iánn.
Lán tsai-iánn ê sī, Niau-gán-sing-hûn (NGC 6543) sī thinn-tíng siōng tshut-miâ ê kiânn-tshinn-hîng sing-hûn tsi-it.
Sui-bóng kóng siòng-phìnn tiong-ng hit-ê tsiok kng ê tuì-thīn kiat-kòo hŏng ìn-siōng tsiok tshim ê, m̄-koh tsit-tiunn siòng-phìnn tsú-iàu sī beh hōo ta̍k-ke khuànn i ê guā-tsân hûn-n̄g, tse tsha-put-to ū 3 kng-nî khuah.
Kiânn-tshinn-hîng sing-hûn í-tsá khì hŏng jīn-uî kóng, i sī tshiūnn Thài-iông tsit-khuán hîng-tshinn kiânn kàu sìnn-miā siōng bué ê khám-tsām.
M̄-koh tsuè-kīn ū tshuē-tio̍h tsi̍t-kuá kiânn-tshinn-hîng sing-hûn ū tiùnn-tuā ê hûn-n̄g, tse khó-lîng sī lán iáu m̄-sī kài tshing-tshóo ê hîng-tshinn ián-huà tsá-kî, tú kā pinn-á ê bu̍t-tsit thǹg tiāu ê khuán.
Sī kóng, kiânn-tshinn-hîng sing-hûn tsit-ê kai-tuānn, khì hŏng jīn-uî kóng ē tòng 1 bān nî tsó-iū.
Thian-bûn ha̍k-ka kóo-kè kóng, Niau-gán-sing-hûn hûn-n̄g ê guā-tsân hûn-si hit pōo-hūn, khó-lîng ū 5 bān kàu 9 bān huè.

## [English] Halo of the Cat's Eye
What created the unusual halo around the Cat's Eye nebula?
No one is sure.
What is sure is that the [Cat's Eye Nebula][Cat's Eye Nebula e] (NGC 6543) is one of the best known [planetary nebulae][planetary nebulae] on the sky.
Although haunting symmetries are seen in the bright [central region][central region e], this image was taken to feature its intricately structured outer halo, which spans over three [light-years][light-years] across.
[Planetary nebulae][Planetary nebulae] have long been appreciated as a final phase [in the life][in the life] of a Sun-like star.
Only recently however, have some planetaries been [found to have expansive halos][found to have expansive halos], likely formed from material shrugged off during earlier [puzzling episodes][puzzling episodes] in the [star's evolution][star's evolution].
While the [planetary nebula phase][planetary nebula phase] is [thought to][thought to] last for around 10,000 years, astronomers estimate the age of the [outer filamentary portions][outer filamentary portions] of the [Cat's Eye Nebula][Cat's Eye Nebula]'s halo to be 50,000 to 90,000 years.

## 詞彙學習

|漢羅|POJ|KIP|華語|English|
|-|-|-|-|-|
|貓眼星雲|Niau-gán-seng-hûn|Niau-gán-sing-hûn|貓眼星雲|the Cat's Eye nebula|
|雲暈|hûn-n̄g|hûn-n̄g|雲暈|halo|
|NGC 6543|NGC lio̍k-ngó͘-sù-sam|NGC lio̍k-ngóo-sù-sam|NGC 6543|NGC 6543|
|行星形星雲|kiâⁿ-chhiⁿ-hêng seng-hûn|kiânn-tshinn-hîng sing-hûn|行星狀星雲|planetary nebulae|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Cat's Eye Nebula e]:https://apod.nasa.gov/apod/ap220710.html
[Cat's Eye Nebula t]:https://apod.tw/daily/20220710/
[planetary nebulae]:https://en.wikipedia.org/wiki/Planetary_nebula
[central region e]:https://apod.nasa.gov/apod/ap211107.html
[central region t]:https://apod.tw/daily/20211107/
[light-years]:https://chandra.harvard.edu/photo/cosmic_distance.html
[Planetary nebulae]:https://youtu.be/Mj06h8BeeOA
[in the life]:http://imagine.gsfc.nasa.gov/docs/teachers/lifecycles/stars.html
[found to have expansive halos]:https://apod.nasa.gov/apod/ap140522.html
[puzzling episodes]:https://www.aanda.org/articles/aa/full_html/2018/12/aa33981-18/aa33981-18.html
[star's evolution]:https://science.nasa.gov/astrophysics/focus-areas/how-do-stars-form-and-evolve
[planetary nebula phase]:https://astronomy.swin.edu.au/cosmos/p/Planetary+Nebulae
[thought to]:https://cdn.pixabay.com/photo/2019/09/04/08/24/cat-4451003_1280.jpg
[outer filamentary portions]:https://youtu.be/tw0VJ1K93PM
[Cat's Eye Nebula]:https://en.wikipedia.org/wiki/Cat%27s_Eye_Nebula

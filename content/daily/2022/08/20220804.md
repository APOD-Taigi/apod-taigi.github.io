---
title: M13：武仙座內底 ê 大球形星團
date: 2022-08-04
publishdate: 2022-08-04T11:45:00+0800
tags: [M13, 武仙座, 球形星團, 大球形星團, 立方體, 星團核心, NGC 6207]
hero: https://apod.nasa.gov/apod/fap/image/2208/M13_final2_sinfirma1024.jpg
summary: Tī 天頂無月娘 ê 晴和暗暝，咱會當用目睭直接看著這个霧霧 ê 天
categories: [podcast]
vocals: [阿錕]
---

{{% apod %}}

- 原始文章：[M13: The Great Globular Cluster in Hercules](https://apod.nasa.gov/apod/ap220804.html)
- 影像來源 kah [版權][copyright]：[Joan Josep Isach Cogollos](https://www.astrobin.com/users/isach/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl7tb07mc00nb01wm69k457hg" >}}

## [漢羅] M13：武仙座內底 ê 大球形星團
[1716 年][In 1716]，英國天文學家 [Edmond Halley][Edmond Halley] 注意著「Tī 天頂無月娘 ê 晴和暗暝，咱會當用目睭直接看著這款霧霧 ê 天體」。
是講，[M13][Of course, M13] 這馬去 hŏng 認為是武仙座內底 大牌--ê，就叫做大球形星團。
伊是北天上光 ê [球形星團][globular star clusters]。
[若是有親像這款遮爾清楚 ê 望遠鏡景色][Sharp telescopic views like this one]，咱就會當翕著這个美麗星團內底，[幾若百萬粒恆星矣][hundreds of thousands of stars.]。
這个星團離咱有 2 萬 5000 光年遠，[星團內底 ê 恆星就攏櫼 tī][cluster stars crowd] 直徑 150 光年闊 ê 區域內底。
[咱行到][Approaching] 星團核心差不多 3 光年闊 ê 立方體內底，就會當揣著 100 粒恆星。
予你做一个參考，[kah 咱太陽上倚 ê 恆星][closest star]，離咱就愛 4 光年遠矣。
[這張影像內底][recorded in this image] 上光 ê 部份，差不多就是實櫼 ê 星團核心。
這張半中闊視野 ê 背景有足濟遙遠星系，嘛包括 tī 倒爿頂懸 ê NGC 6207。



## [POJ] M13: Bú-sian-chō lāi-té ê Tōa-kiû-hêng-seng-thoân
1716 nî, Eng-kok thian-bûn ha̍k-ka Edmond Halley chù-ì tio̍h "Tī thiⁿ-téng bô goe̍h-niû ê chêng-hô àm-mî, lán ē-tàng iōng ba̍k-chiu ti̍t-chiap khòaⁿ-tio̍h chit-ê bū-bū ê thian-thé".
Sī kóng, M13 chit-má khì hŏng jīn-ûi sī Bú-sian-chō lāi-té tōa-pâi--ê, to̍h kiò-chò Tōa-kiû-hêng-seng-thoân.
I sī pak-thian siōng kng ê kiû-hêng seng-thoân.
Nā-sī ū chhin-chhiūⁿ chit-khoán chiah-nī chheng-chhó͘ ê bōng-oán-kiàⁿ kéng-sek, lán to̍h ē-tàng hip-tio̍h chit-ê bí-lē seng-thoân lāi-té, kúi-ā pah-bān lia̍p hêng-chhiⁿ.
Chit-ê seng-thoân lī lán ū 2 bān 5000 kng-nî hn̄g, seng-thoân lāi-té ê hêng-chhiⁿ to̍h lóng chiⁿ tī ti̍t-kèng 150 kng-nî khoah ê khu-he̍k lāi-té.
Lán nā-sī kiâⁿ kàu seng-thoân ê he̍k-sim, chha-put-to 3 kng-nî khoah ê li̍p-hong-thé lāi-té to̍h ū 100 lia̍p hêng-chhiⁿ.
Hō͘ lí chò chi̍t-ê chham-khó, kah lán Thài-iông siōng óa ê hêng-chhiⁿ, lī lán to̍h ài 4 kng-nî hn̄g ah.
Chit-tiuⁿ iáⁿ-siōng lāi-té siōng kng ê pō͘-hūn, chha-put-to to̍h sī cha̍t-chiⁿ ê seng-thoân he̍k-sim.
Chit-tiuⁿ pòaⁿ-tiong-khoah sī-iá ê pōe-kéng ū chiok-chōe iâu-oán seng-hē, mā pau-koat tī tò-pêng téng-koân ê NGC 6207.

## [KIP] M3: Bú-sian-tsō lāi-té ê Tuā-kiû-hîng-sing-thuân
1716 nî, Ing-kok thian-bûn ha̍k-ka Edmond Halley tsù-ì tio̍h "Tī thinn-tíng bô gue̍h-niû ê tsîng-hô àm-mî, lán ē-tàng iōng ba̍k-tsiu ti̍t-tsiap khuànn-tio̍h tsit-ê bū-bū ê thian-thé".
Sī kóng, M3 tsit-má khì hŏng jīn-uî sī Bú-sian-tsō lāi-té tuā-pâi--ê, to̍h kiò-tsò Tuā-kiû-hîng-sing-thuân.
I sī pak-thian siōng kng ê kiû-hîng sing-thuân.
Nā-sī ū tshin-tshiūnn tsit-khuán tsiah-nī tshing-tshóo ê bōng-uán-kiànn kíng-sik, lán to̍h ē-tàng hip-tio̍h tsit-ê bí-lē sing-thuân lāi-té, kuí-ā pah-bān lia̍p hîng-tshinn.
Tsit-ê sing-thuân lī lán ū 2 bān 5000 kng-nî hn̄g, sing-thuân lāi-té ê hîng-tshinn to̍h lóng tsinn tī ti̍t-kìng 150 kng-nî khuah ê khu-hi̍k lāi-té.
Lán nā-sī kiânn kàu sing-thuân ê hi̍k-sim, tsha-put-to 3 kng-nî khuah ê li̍p-hong-thé lāi-té to̍h ū 100 lia̍p hîng-tshinn.
Hōo lí tsò tsi̍t-ê tsham-khó, kah lán Thài-iông siōng uá ê hîng-tshinn, lī lán to̍h ài 4 kng-nî hn̄g ah.
Tsit-tiunn iánn-siōng lāi-té siōng kng ê pōo-hūn, tsha-put-to to̍h sī tsa̍t-tsinn ê sing-thuân hi̍k-sim.
Tsit-tiunn puànn-tiong-khuah sī-iá ê puē-kíng ū tsiok-tsuē iâu-uán sing-hē, mā pau-kuat tī tò-pîng tíng-kuân ê NGC 6207.

## [English] M13: The Great Globular Cluster in Hercules
[In 1716][In 1716], English astronomer [Edmond Halley][Edmond Halley] noted, "This is but a little Patch, but it shows itself to the naked Eye, when the Sky is serene and the Moon absent."
[Of course, M13][Of course, M13] is now less modestly recognized as the Great Globular Cluster in Hercules, one of the brightest [globular star clusters][globular star clusters] in the northern sky.
[Sharp telescopic views like this one][Sharp telescopic views like this one] reveal the spectacular cluster's [hundreds of thousands of stars.][hundreds of thousands of stars.]
At a distance of 25,000 light-years, the [cluster stars crowd][cluster stars crowd] into a region 150 light-years in diameter.
[Approaching][Approaching] the cluster core upwards of 100 stars could be contained in a cube just 3 light-years on a side.
For comparison, the [closest star][closest star] to the Sun is over 4 light-years away.
The remarkable range of brightness [recorded in this image][recorded in this image] follows stars into the dense cluster core.
Distant background galaxies in the medium-wide field of view include NGC 6207 at the upper left.

## 詞彙學習（漢羅/POJ/KIP/華語/English）
- 【武仙座】Bú-sian-chō/Bú-sian-tsō/武仙座/Hercules
- 【M13】M cha̍p-saⁿ/M tsa̍p-sann/M13/M13
- 【球形星團】kiû-hêng-seng-thoân/kiû-hîng-sing-thuân/球狀星團/globular star cluster
- 【大球形星團】Tōa-kiû-hêng-seng-thoân/Tuā-kiû-hîng-sing-thuân/大球形星團/the Great Globular Cluster
- 【立方體】li̍p-hong-thé/li̍p-hong-thé/立方體/cube
- 【星團核心】seng-thoân he̍k-sim/sing-thuân hi̍k-sim/星團核心/the cluster core
- 【NGC 6207】NGC lio̍k-jī-khòng-chhit/NGC lio̍k-jī-khòng-tshit/NGC 6207/NGC 6207
- 【1716 年】it-chhit-it-lio̍k nî/it-tshit-it-lio̍k nî/1716 年/in 1716


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[In 1716]:http://messier.seds.org/xtra/similar/halley_pt.html
[Edmond Halley]:http://www.bbc.co.uk/history/historic_figures/halley_edmond.shtml
[Of course, M13]:http://messier.seds.org/m/m013.html
[globular star clusters]:http://en.wikipedia.org/wiki/Globular_cluster
[Sharp telescopic views like this one]:https://www.astrobin.com/6h6uzz/
[hundreds of thousands of stars.]:https://skyandtelescope.org/observing/gobs-of-globs-guide-to-16-spring-globular-clusters/
[cluster stars crowd]:https://hubblesite.org/contents/news-releases/2008/news-2008-40.html
[Approaching]:https://apod.nasa.gov/apod/ap031213.html
[closest star]:https://apod.nasa.gov/apod/ap160825.html
[recorded in this image]:https://www.astrobin.com/n9wcu8/0/

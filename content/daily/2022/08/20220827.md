---
title: IC 5146：娘仔殼星雲
date: 2022-08-27
publishdate: 2022-08-27T11:45:00+0800
tags: [IC 5146, 娘仔殼星雲, 天鵝座, 恆星托兒所, 水素, 分子雲, 星團, 星雲]
hero: https://apod.nasa.gov/apod/image/2208/IC5146JenkinsAB3_1100.jpg
summary: 娘仔殼星雲內底有新 ê 星團。這个美麗 ê 星雲編做 IC 5146，差不多有 15 光年闊。
---

{{% apod %}}

- 原始文章：[IC 5146: The Cocoon Nebula](https://apod.nasa.gov/apod/ap220827.html)
- 影像來源 kah [版權][copyright]：[David Jenkins](https://palebrownshed.smugmug.com/)
- 台文翻譯：[An-Li Tsai][An-Li Tsai] ([NCU][NCU])

## [漢羅] IC 5146：娘仔殼星雲
娘仔殼星雲內底有新 ê 星團。
這个美麗 ê 星雲編做 [IC 5146][IC 5146]，差不多有 15 光年闊。
這个 4000 光年遠 ê 天鵝座 tī [北天夏季夜空][northern summer night skies] peh 甲懸懸懸。
伊遮爾出眾，就 kah 其他恆星形成區仝款。
紅光是 [水素氣體][hydrogen gas] 去予少年高溫 ê 恆星激發--ê。
目睭看袂著 ê [分子雲][molecular cloud] 邊仔，有 [反射塗粉][dust-reflected]  ê 星光。
實際上，星雲中心彼寡較光 ê 恆星干焦幾若十萬歲爾爾。
伊會予星雲能量去發光，嘛會 kā 分子雲閬空內底，形成恆星 ê 塗粉 kah 氣體 [掃清氣][clears out]。
這張相片是 tiàm 加拿大 Ontario 省 Ayr 鎮 用細台望遠鏡開 29 點鐘久 ê 時間感光--ê。
所以咱會當 tī 這个美麗厚塗粉 ê [恆星托兒所][stellar nursery] 邊仔，翕著 [深空 ê 彩色景色][exceptionally deep color view]。

## [POJ] IC 5146: Niú-á-khak-seng-hûn
Niû-á-khak-seng-hûn lāi-té ū sin ê seng-thoân.
Chit-ê bí-lē ê seng-hûn pian-chò IC 5146, chha-put-to ū 15 kng-nî khoah.
Chit-ê 4000 kng-nî hn̄g ê Thian-gô-chō tī pak-thian hā-kùi iā-khong peh kah koân-koân-koân.
I chiah-nī chhut-chiòng, to̍h kah kî-tha hêng-chhiⁿ-hêng-sêng-khu kāng-khoán.
Âng-kng sī chúi-sò͘ khì-thé khì hō͘ siàu-liân ko-un ê hêng-chhiⁿ kek-hoat--ê.
Ba̍k-chiu khòaⁿ-bōe-tio̍h ê hūn-chú-hûn piⁿ-á, ū hoán-siā thô͘-hún ê seng-kng.
Si̍t-chè-siōng, seng-hûn tiong-sim hit-kóa khah kng ê hêng-chhiⁿ kan-na kúi-ā cha̍p-bān hòe niā-niā.
I ē hō͘ seng-hûn lêng-liōng khì hoat-kng, mā ē kā hūn-chú-hûn làng-khang lāi-té, hêng-sêng hêng-chhiⁿ ê thô͘-hún kah khì-thé sàu chheng-khì.
Chit-tiuⁿ siòng-phìⁿ sī tiàm Ka-ná-tà Ontario séng Ayr tìn iōng sè-tâi bōng-oán-kiàⁿ bōng-oán-kiàⁿ khai 29 tiám-cheng kú ê sî-kan kám-kng--ê.
Só͘-í lán ē-tàng tī chit-ê bí-lē kāu-thô͘-hún ê hêng-chhiⁿ thok-jî-só͘ piⁿ-á, hip-tio̍h chhim-khong ê chhái-sek kéng-sek.

## [KIP] IC 5146: Niú-á-khak-sing-hûn
Niû-á-khak-sing-hûn lāi-té ū sin ê sing-thuân.
Tsit-ê bí-lē ê sing-hûn pian-tsò IC 5146, tsha-put-to ū 15 kng-nî khuah.
Tsit-ê 4000 kng-nî hn̄g ê Thian-gô-tsō tī pak-thian hā-kuì iā-khong peh kah kuân-kuân-kuân.
I tsiah-nī tshut-tsiòng, to̍h kah kî-tha hîng-tshinn-hîng-sîng-khu kāng-khuán.
Âng-kng sī tsuí-sòo khì-thé khì hōo siàu-liân ko-un ê hîng-tshinn kik-huat--ê.
Ba̍k-tsiu khuànn-buē-tio̍h ê hūn-tsú-hûn pinn-á, ū huán-siā thôo-hún ê sing-kng.
Si̍t-tsè-siōng, sing-hûn tiong-sim hit-kuá khah kng ê hîng-tshinn kan-na kuí-ā tsa̍p-bān huè niā-niā.
I ē hōo sing-hûn lîng-liōng khì huat-kng, mā ē kā hūn-tsú-hûn làng-khang lāi-té, hîng-sîng hîng-tshinn ê thôo-hún kah khì-thé sàu tshing-khì.
Tsit-tiunn siòng-phìnn sī tiàm Ka-ná-tà Ontario síng Ayr tìn iōng sè-tâi bōng-uán-kiànn bōng-uán-kiànn khai 29 tiám-tsing kú ê sî-kan kám-kng--ê.
Sóo-í lán ē-tàng tī tsit-ê bí-lē kāu-thôo-hún ê hîng-tshinn thok-jî-sóo pinn-á, hip-tio̍h tshim-khong ê tshái-sik kíng-sik.

## [English] IC 5146: The Cocoon Nebula
Inside the Cocoon Nebula is a newly developing cluster of stars.
Cataloged as [IC 5146][IC 5146], the beautiful nebula is nearly 15 light-years wide.
Climbing high in [northern summer night skies][northern summer night skies], it's located some 4,000 light years away toward the constellation Cygnus the Swan.
Like other star forming regions, it stands out in red, glowing, [hydrogen gas][hydrogen gas] excited by young, hot stars, and [dust-reflected][dust-reflected] starlight at the edge of an otherwise invisible [molecular cloud][molecular cloud].
In fact, the bright star found near the center of this nebula is likely only a few hundred thousand years old, powering the nebular glow as it [clears out][clears out] a cavity in the molecular cloud's star forming dust and gas.
A 29 hour long integration with a small telescope from Ayr, Ontario, Canada resulted in this [exceptionally deep color view][exceptionally deep color view] tracing tantalizing features within and surrounding the dusty [stellar nursery][stellar nursery].

## 詞彙學習（漢羅/POJ/KIP/華語/English）
- 【IC 5146】IC ngô͘-it-sù-lio̍k/IC ngô͘-it-sù-lio̍k/IC 5146/IC 5146
- 【娘仔殼星雲】Niû-á-khak-seng-hûn/Niû-á-khak-sing-hûn/繭星雲/the Cocoon Nebula
- 【天鵝座】Thian-gô-chō/Thian-gô-tsō/天鵝座/Cygnus
- 【恆星托兒所】hêng-chhiⁿ thok-jî-só͘/hîng-tshinn thok-jî-sóo/恆星托兒所/stellar nursery
- 【水素】chúi-sò͘/tsuí-sòo/氫/hydrogen gas
- 【分子雲】hūn-chú-hûn/hūn-tsú-hûn/分子雲/molecular cloud
- 【星雲】seng-hûn/sing-hûn/星雲/nebula
- 【星團】seng-thoân/sing-thuân/星團/cluster of stars


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[IC 5146]:http://www.universetoday.com/2008/07/07/the-cosmic-cocoon-ic-5146-by-tom-v-davis/
[northern summer night skies]:https://solarsystem.nasa.gov/skywatching/home/
[hydrogen gas]:https://apod.nasa.gov/apod/ap050930.html
[dust-reflected]:https://apod.nasa.gov/apod/ap061211.html
[molecular cloud]:http://loke.as.arizona.edu/~ckulesa/research/overview.html
[clears out]:https://ui.adsabs.harvard.edu/abs/2014A%26A...571A..93G/abstract
[exceptionally deep color view]:https://palebrownshed.smugmug.com/PaleBrownShed/
[stellar nursery]:https://apod.nasa.gov/apod/ap190412.html

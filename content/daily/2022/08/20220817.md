---
title: 銀河星門
date: 2022-08-17
publishdate: 2022-08-17T11:45:00+0800
tags: [銀河系, 黃道光, 中央盤, 中央帶, 太陽系]
hero: https://apod.nasa.gov/apod/fap/image/2208/StargateMilkyWay_Oudoux_960_annotated.jpg
summary: 天頂有一个足大--ê、用天星做 ê 星門，你一工會經過伊兩擺。

---

{{% apod %}}

- 原始文章：[Stargate Milky Way](https://apod.nasa.gov/apod/ap220817.html)
- 影像來源 kah 版權：[Maxime Oudoux](https://www.instagram.com/max_oudoux/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 銀河星門
天頂有一个足大--ê、用天星做 ê 星門，你一工會經過伊兩擺。
這个星門實際上是咱 ê [銀河系][Milky Way Galaxy]，是地球 ê 自轉予你叫是講，你是去 hŏng 捒 tùi 伊下底過--ê。
咱 [銀河][Milky Way] ê [中央帶][central band] 是一條 tī 天頂去 hŏng 搝長--ê、暗暗 ê 光帶，你愛 [離開繁華 ê 夜都市，到燈光無閃閃爍 ê 所在][bright city lights]，才看會著。
毋閣你若是 tī 像這款 [烏暗 ê 所在][dark location]，翕一張 長時間感光 ê 闊幅相片，按呢欲看著銀河 ê 中央盤，[就變做是一件真簡單 ê 代誌][easily visible]。
[這是一張][featured picture] 數位合成相片，是 tī 仝一暗用仝一台 kha-mé-lah 翕幾若張相片才 kā 鬥做一張--ê。
因為這是用 [立體投影][stereographic projection] ê 方式，銀河才會看起來干焦是一个 [大型 ê 圓形入口][giant circular portal]。
[咱 ê 銀河][our Galaxy] 就 [親像是一个彎弓形 ê 星門][stargate-like]。
Tī 星門內底彼个較暗 ê 光帶是 [黃道光][zodiacal light]，彼是日光反射 [太陽系][Solar System] 內底 ê [塗粉][dust] 造成 ê 光。
前景是 [智利][Chile] ê 高原沙漠。
遐 ê 地形坎坎坷坷，面頂閣有 [仙人掌][cacti] kah 焦--去 ê 石頭。
遮離 [El Sauce][El Sauce] [天文台][Observatory] kah 當咧起 ê [Vera Rubin 天文台][Vera Rubin Observatory] 袂講蓋遠。
是講 Vera Rubin 天文台按算欲 tī 2024 年 [開始日常運作][begin routine operations]。



## [POJ] Gîn-hô seng-mn̂g
Thiⁿ-téng ū chi̍t-ê chiok tōa--ê, iōng thiⁿ-chhiⁿ chò ê seng-mn̂g lí chi̍t-kang ē keng-kòe i nn̄g pái.
Chit-ê seng-mn̂g si̍t-chè-siōng sī lán ê Gîn-hô-hē, sī Tē-kiû ê chū-choán hō͘ lí kiò-sī kóng, lí sī khì hŏng sak tùi i ē-té kòe--ê.
Lán Gîn-hô ê tiong-ng-tòa sī chi̍t-tiâu tī thiⁿ-téng khì hŏng giú-tn̂g--ê, àm-àm ê kng-tòa, lí ài lī-khui hoân-hôa ê iā to-chhī, kàu teng-kng bô siám-siám-sih  ê só͘-chāi, chiah khòaⁿ-ē-tio̍h.
M̄-koh lí nā-sī tī chhiūⁿ chit-khoán o͘-àm ê só͘-chāi, hip chi̍t-tiuⁿ tn̂g-sî-kan kám-kng ê khoah-pak siòng-phìⁿ, án-ni beh khòaⁿ-tio̍h Gîn-hô ê tiong-ng-pôaⁿ to̍h piàn-chò sī chi̍t-kiāⁿ chin kán-tan ê tāi-chì.
Che sī chi̍t-tiuⁿ só͘-ūi ha̍p-sêng siòng-phìⁿ, sī tī kāng chi̍t-àm iōng kāng chi̍t-tâi kha-mé-lah hip kúi-ā tiuⁿ siòng-phìⁿ chiah kā tàu chò chi̍t-tiuⁿ--ê.
In-ūi che sī iōng li̍p-thé tâu-iáⁿ ê hong-sek, Gîn-hô chiah ē khòaⁿ--khí-lâi kan-na sī chi̍t-ê tōa-hêng ê îⁿ-hêng ji̍p-kháu.
Lán ê Gîn-hô to̍h chhin-chhiūⁿ sī chi̍t-ê oan-kiong-hêng ê seng-mn̂g
Tī seng-mn̂g lāi-té hit-ê khah àm ê kng-tòa sī n̂g-tō-kng, hē sī ji̍t-kng hoán-siā Thài-iông-hē lāi-té ê thô͘-hún chō-sêng ê kng.
Chiân-kéng sī Tì-lī ê ko-goân soa-bo̍k.
Hiah ê tē-hêng kham-kham-khia̍t-khia̍t, bīn-téng koh ū sian-jîn-chiáng kah ta--khì ê chio̍h-thâu.
Chiah lī El Sauce Thian-bûn-tâi kah tng-leh-khì ê Vera Rubin Thian-bûn-tâi bōe kóng kài hn̄g.
Sī kóng Vera Rubin Thian-bûn-tâi àn-sǹg beh tī 2024 nî khai-sí ūn-chok.


## [KIP] Gîn-hô sing-mn̂g
Thinn-tíng ū tsi̍t-ê tsiok tuā--ê, iōng thinn-tshinn tsò ê sing-mn̂g lí tsi̍t-kang ē king-kuè i nn̄g pái.
Tsit-ê sing-mn̂g si̍t-tsè-siōng sī lán ê Gîn-hô-hē, sī Tē-kiû ê tsū-tsuán hōo lí kiò-sī kóng, lí sī khì hŏng sak tuì i ē-té kuè--ê.
Lán Gîn-hô ê tiong-ng-tuà sī tsi̍t-tiâu tī thinn-tíng khì hŏng giú-tn̂g--ê, àm-àm ê kng-tuà, lí ài lī-khui huân-huâ ê iā to-tshī, kàu ting-kng bô siám-siám-sih  ê sóo-tsāi, tsiah khuànn-ē-tio̍h.
M̄-koh lí nā-sī tī tshiūnn tsit-khuán oo-àm ê sóo-tsāi, hip tsi̍t-tiunn tn̂g-sî-kan kám-kng ê khuah-pak siòng-phìnn, án-ni beh khuànn-tio̍h Gîn-hô ê tiong-ng-puânn to̍h piàn-tsò sī tsi̍t-kiānn tsin kán-tan ê tāi-tsì.
Tse sī tsi̍t-tiunn sóo-uī ha̍p-sîng siòng-phìnn, sī tī kāng tsi̍t-àm iōng kāng tsi̍t-tâi kha-mé-lah hip kuí-ā tiunn siòng-phìnn tsiah kā tàu tsò tsi̍t-tiunn--ê.
In-uī tse sī iōng li̍p-thé tâu-iánn ê hong-sik, Gîn-hô tsiah ē khuànn--khí-lâi kan-na sī tsi̍t-ê tuā-hîng ê înn-hîng ji̍p-kháu.
Lán ê Gîn-hô to̍h tshin-tshiūnn sī tsi̍t-ê uan-kiong-hîng ê sing-mn̂g
Tī sing-mn̂g lāi-té hit-ê khah àm ê kng-tuà sī n̂g-tō-kng, hē sī ji̍t-kng huán-siā Thài-iông-hē lāi-té ê thôo-hún tsō-sîng ê kng.
Tsiân-kíng sī Tì-lī ê ko-guân sua-bo̍k.
Hiah ê tē-hîng kham-kham-khia̍t-khia̍t, bīn-tíng koh ū sian-jîn-tsiáng kah ta--khì ê tsio̍h-thâu.
Tsiah lī El Sauce Thian-bûn-tâi kah tng-leh-khì ê Vera Rubin Thian-bûn-tâi buē kóng kài hn̄g.
Sī kóng Vera Rubin Thian-bûn-tâi àn-sǹg beh tī 2024 nî khai-sí ūn-tsok.


## [English] Stargate Milky Way
There is a huge gate of stars in the sky, and you pass through it twice a day.
The stargate is actually our [Milky Way Galaxy][Milky Way Galaxy], and it is the spin of the Earth that appears to propel you through it.
More typically, the [central band][central band] of our [Milky Way][Milky Way] appears as a faint band stretching across the sky, only visible in away from [bright city lights][bright city lights].
In a long-exposure wide-angle image from a [dark location][dark location] like this, though, the Milky Way's central plane is [easily visible][easily visible].
The [featured picture][featured picture] is a digital composite involving multiple exposures taken on the same night and with the same camera, but employing a [stereographic projection][stereographic projection] that causes the Milky Way to appear as a [giant circular portal][giant circular portal].
Inside the [stargate-like][stargate-like] arc of [our Galaxy][our Galaxy] is a faint stripe called [zodiacal light][zodiacal light] -- sunlight reflected by [dust][dust] in our [Solar System][Solar System].
In the foreground are [cacti][cacti] and dry rocks found in the rough terrain of the high desert of [Chile][Chile], not far from the [El Sauce][El Sauce] [Observatory][Observatory] and the developing [Vera Rubin Observatory][Vera Rubin Observatory], the latter expected to [begin routine operations][begin routine operations] in 2024.

## 詞彙學習（漢羅/POJ/KIP/華語/English）
- 【銀河系】Gîn-hô-hē/Gîn-hô-hē/銀河系/Milky Way Galaxy
- 【黃道光】n̂g-tō-kng/n̂g-tō-kng/黃道光/zodiacal light
- 【中央盤】tiong-ng-pôaⁿ/tiong-ng-puânn/中央盤/central plane
- 【中央帶】tiong-ng-tòa/tiong-ng-tuà/中央帶/central band
- 【仙人掌】sian-jîn-chiáng/sian-jîn-tsiáng/仙人掌/cacti
- 【太陽系】Thài-iông-hē/Thài-iông-hē/太陽系/Solar System


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Milky Way Galaxy]:http://www.atlasoftheuniverse.com/galaxy.html
[central band]:https://apod.nasa.gov/apod/ap110710.html
[Milky Way]:https://solarsystem.nasa.gov/resources/285/the-milky-way-galaxy/
[bright city lights]:https://apod.nasa.gov/apod/ap200408.html
[dark location]:https://www.darksky.org/
[easily visible]:https://media.istockphoto.com/photos/the-surprised-cat-the-amazement-of-the-cat-open-your-mouth-in-an-picture-id1240888678?b=1&k=20&m=1240888678&s=170667a&w=0&h=u8E2IgJ5pPaRZLTUFokOoIXy1F9nULJT4_yU5xM7rew=
[featured picture]:https://www.instagram.com/p/CgUo5ZOM4eC/
[stereographic projection]:https://en.wikipedia.org/wiki/Stereographic_map_projection
[giant circular portal]:https://apod.nasa.gov/apod/ap140729.html
[stargate-like]:https://en.wikipedia.org/wiki/Stargate#/media/File:Sg1stargatefront.jpg
[our Galaxy]:https://solarsystem.nasa.gov/resources/285/the-milky-way-galaxy/
[zodiacal light]:https://apod.nasa.gov/apod/ap200309.html
[dust]:https://en.wikipedia.org/wiki/Cosmic_dust
[Solar System]:https://solarsystem.nasa.gov/solar-system/our-solar-system/overview/
[cacti]:https://en.wikipedia.org/wiki/Cactus
[Chile]:https://en.wikipedia.org/wiki/Chile
[El Sauce]:https://help.telescope.live/hc/en-us/articles/360002577798-El-Sauce-Observatory-Chile-CHI-
[Observatory]:https://youtu.be/S4rFdr2Qmjk
[Vera Rubin Observatory]:https://en.wikipedia.org/wiki/Vera_C._Rubin_Observatory
[begin routine operations]:https://www.lsst.org/about/timeline

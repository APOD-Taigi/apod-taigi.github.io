---
title: 美麗 ê 三叉星雲
date: 2022-08-05
publishdate: 2022-08-05T11:45:00+0800
tags: [三叉星雲, M20, M21, 開放星團, 恆星形成區, 人馬座, 銀河盤, 水素, 發射星雲, 反射星雲, 烏暗星雲, 塗粉帶, 雲柱, 噴流]
hero: https://apod.nasa.gov/apod/fap/image/2208/M20-Trifid-Nebula-1024.jpg
summary: 三叉星雲是咱銀河盤面頂 ê 一个恆星形成區。
categories: [podcast]
vocals: [阿錕]
---

{{% apod %}}

- 原始文章：[A Beautiful Trifid](https://apod.nasa.gov/apod/ap220805.html)
- 影像來源 kah [版權][copyright]：[Vikas Chander](https://www.vikaschander.com/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl7m5zj6k03lc01wifgqggev7" >}}

## [漢羅] 美麗 ê 三叉星雲
美麗 ê 三叉星雲會提來做 [宇宙對照 ê 研究][study in contrasts]。
伊嘛叫做 M20，chhāi tī [厚星雲][nebula rich] ê 人馬座方向，離咱差不多有 [5000 光年遠][5,000 light-years]。
三叉星雲是咱銀河盤面頂 ê 一个恆星形成區。
伊有三種無仝款 ê 天文星雲：
紅色 [發射星雲][emission nebulae]主要是水素原子 ê 發射線，藍色 [反射星雲][reflection nebulae] 主要是塗粉反射恆星光來--ê，[烏暗星雲][dark nebulae] 是厚塗粉 ê 剪影。
毋閣紅色發射區去予閘光 ê 塗粉帶分做三片，所以伊才會得著三叉星雲 [這个名][popular name]。
這張是有名 ê Hubble 太空望遠鏡 tùi 這區 ê [特寫][close-up images]。
Tī 發射星雲中心 正爿頂懸 ê 雲柱 kah 噴流，是新形成 ê 恆星 kā 雕出來--ê。
三叉星雲差不多有 40 光年闊。
伊傷暗矣，咱目睭無法度直接看著。
伊 tī 咱 ê 天頂差不多 kah 月娘平大。
這个望遠鏡景色拄仔好有翕著開放星團 M21，就 tī 相片正爿下跤邊仔遐。

## [POJ] Bí-lē ê Sam-chhe-seng-hûn
Bí-lē ê Sam-chhe-seng-hûn ē the̍h-lâi chò ú-tiū tùi-chiàu ê gián-kiù.
I mā kiò-chò M20, chhāi tī kāu seng-hûn ê Jîn-má-chō hong-hiòng, lī lán chha-put-to ū 5000 kng-nî hn̄g.
Sam-chhe-seng-hûn sī lán gîn-hô-pôaⁿ bīn-téng ê chi̍t-ê hêng-chhiⁿ-hêng-sêng-khu.
I ū saⁿ-chióng bô kāng-khoán ê thian-bûn seng-hûn:
Âng-sek hoat-siā-seng-hûn chú-iàu sī chúi-sò͘ goân-chú ê hoat-siā-sòaⁿ, nâ-sek hoán-siā-seng-hûn chú-iàu sī thô͘-hún hoán-siā hêng-chhiⁿ-kng lâi--ê, o͘-àm-seng-hûn sī kāu thô͘-hún ê chián-iáⁿ.
M̄-koh âng-sek hoat-siā-khu khì hō͘ cha̍h-kng ê thô͘-hún-tòa pun chò saⁿ phìⁿ, só͘-í i chiah ē tit-tio̍h Sam-chhe-seng-hûn chi̍t-ê miâ.
Chit-tiuⁿ sī ū-miâ ê Hubble Thài-khong-bōng-oán-kiàⁿ tùi chit khu ê te̍k-siá.
Tī hoat-siā-seng-hûn tiong-sim chiàⁿ-pêng téng-koân ê hûn-thiāu kah phùn-liû, sī sîn hêng-sêng ê hêng-chhiⁿ kā thiau--chhut-lâi--ê.
Sam-chhe-seng-hûn chha-put-to ū 40 kng-nî khoah.
I siuⁿ àm ah, lán ba̍k-chiu bô-hoat-tō͘ ti̍t-chiap khòaⁿ-tio̍h.
I tī lán ê thiⁿ-téng chha-put-to kah goe̍h-niû pêⁿ-tōa.
Chit-ê bōng-oán-kiàⁿ kéng-sek tú-á-hó ū hip-tio̍h khai-hòng-seng-thoân M21, to̍h tī siòng-phìⁿ chiàⁿ-pêng ē-kha piⁿ-á hiah.

## [KIP] Bí-lē ê Sam-tshe-sing-hûn
Bí-lē ê Sam-tshe-sing-hûn ē the̍h-lâi tsò ú-tiū tuì-tsiàu ê gián-kiù.
I mā kiò-tsò Ḿ0, tshāi tī kāu sing-hûn ê Jîn-má-tsō hong-hiòng, lī lán tsha-put-to ū 5000 kng-nî hn̄g.
Sam-tshe-sing-hûn sī lán gîn-hô-puânn bīn-tíng ê tsi̍t-ê hîng-tshinn-hîng-sîng-khu.
I ū sann-tsióng bô kāng-khuán ê thian-bûn sing-hûn:
Âng-sik huat-siā-sing-hûn tsú-iàu sī tsuí-sòo guân-tsú ê huat-siā-suànn, nâ-sik huán-siā-sing-hûn tsú-iàu sī thôo-hún huán-siā hîng-tshinn-kng lâi--ê, oo-àm-sing-hûn sī kāu thôo-hún ê tsián-iánn.
M̄-koh âng-sik huat-siā-khu khì hōo tsa̍h-kng ê thôo-hún-tuà pun tsò sann phìnn, sóo-í i tsiah ē tit-tio̍h Sam-tshe-sing-hûn tsi̍t-ê miâ.
Tsit-tiunn sī ū-miâ ê Hubble Thài-khong-bōng-uán-kiànn tuì tsit khu ê ti̍k-siá.
Tī huat-siā-sing-hûn tiong-sim tsiànn-pîng tíng-kuân ê hûn-thiāu kah phùn-liû, sī sîn hîng-sîng ê hîng-tshinn kā thiau--tshut-lâi--ê.
Sam-tshe-sing-hûn tsha-put-to ū 40 kng-nî khuah.
I siunn àm ah, lán ba̍k-tsiu bô-huat-tōo ti̍t-tsiap khuànn-tio̍h.
I tī lán ê thinn-tíng tsha-put-to kah gue̍h-niû pênn-tuā.
Tsit-ê bōng-uán-kiànn kíng-sik tú-á-hó ū hip-tio̍h khai-hòng-sing-thuân Ḿ1, to̍h tī siòng-phìnn tsiànn-pîng ē-kha pinn-á hiah.

## [English] A Beautiful Trifid
The beautiful Trifid Nebula is a cosmic [study in contrasts][study in contrasts].
Also known as M20, it lies about [5,000 light-years][5,000 light-years] away toward the [nebula rich][nebula rich] constellation Sagittarius.
A star forming region in the plane of our galaxy, the Trifid does illustrate three different types of astronomical nebulae; red [emission nebulae][emission nebulae] dominated by light from hydrogen atoms, blue [reflection nebulae][reflection nebulae] produced by dust reflecting starlight, and [dark nebulae][dark nebulae] where dense dust clouds appear in silhouette.
But the red emission region, roughly separated into three parts by obscuring dust lanes, is what lends the Trifid its [popular name][popular name].
Pillars and jets sculpted by newborn stars, above and right of the emission nebula's center, appear in famous Hubble Space Telescope [close-up images][close-up images] of the region.
The Trifid Nebula is about 40 light-years across.
Too faint to be seen by the unaided eye, it almost covers the area of a full moon in planet Earth's sky.
Open star cluster M21 just peeks into this telescopic field of view along the bottom right edge of the frame.

## 詞彙學習（漢羅/POJ/KIP/華語/English）
- 【三叉星雲】Sam-chhe-seng-hûn/Sam-tshe-sing-hûn/三裂星雲/the Trifid nebula
- 【開放星團】khai-hòng-seng-thoân/khai-hòng-sing-thuân/開放星團/open cluster
- 【恆星形成區】hêng-chhiⁿ-hêng-sêng-khu/hîng-tshinn-hîng-sîng-khu/恆星形成區/star forming region
- 【人馬座】Jîn-má-chō/Jîn-má-tsō/人馬座/Sagittarius
- 【銀河盤】gîn-hô-pôaⁿ/gîn-hô-puânn/銀河盤/plane of our galaxy
- 【水素】chúi-sò͘/tsuí-sòo/氫/hydrogen
- 【原子】goân-chú/guân-tsú/原子/atom
- 【發射星雲】hoat-siā-seng-hûn/huat-siā-sing-hûn/發射星雲/emission nebulae
- 【反射星雲】hoán-siā-seng-hûn/huán-siā-sing-hûn/反射星雲/reflection nebulae
- 【烏暗星雲】o͘-àm-seng-hûn/oo-àm-sing-hûn/暗星雲/dark nebulae
- 【塗粉帶】thô͘-hún-tòa/thôo-hún-tuà/塵埃帶/dust lane
- 【雲柱】hûn-thiāu/hûn-thiāu/柱狀物/pillar
- 【噴流】phùn-liû/phùn-liû/噴流/jet
- 【M20】M jī-cha̍p/M jī-tsa̍p/M20/M20
- 【M21】M jī-it/M jī-it/M21/M21


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[study in contrasts]:http://www.messier.seds.org/m/m020.html
[5,000 light-years]:http://www.atlasoftheuniverse.com/5000lys.html
[nebula rich]:https://apod.nasa.gov/apod/ap130712.html
[emission nebulae]:https://apod.nasa.gov/apod/ap080424.html
[reflection nebulae]:https://apod.nasa.gov/apod/ap090521.html
[dark nebulae]:https://apod.nasa.gov/apod/ap090522.html
[popular name]:http://en.wikipedia.org/wiki/Trifid_Nebula
[close-up images]:http://hubblesite.org/image/915/news_release/1999-42

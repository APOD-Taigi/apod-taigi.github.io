---
title: 地中海天頂 ê 流星 kah 銀河
date: 2022-08-23
publishdate: 2022-08-23T11:45:00+0800
tags: [地中海, 流星, 銀河, 英仙座流星雨]
hero: https://apod.nasa.gov/apod/fap/image/2208/MeteorGalaxy_Looten_1000_annotated.jpg
summary: 有細膩 ê 計畫，才有法度翕出這張 hŏng 放袂記 ê 夜景。
categories: [podcast]
vocals: [阿錕]
---

{{% apod %}}

- 原始文章：[Meteor & Milky Way over the Mediterranean](https://apod.nasa.gov/apod/ap220823.html)
- 影像來源 kah 版權：[Julien Looten](https://www.instagram.com/j.looten/)
- 2022 年英仙座流星雨相簿:[緊來投稿到 APOD](https://www.facebook.com/media/set/?set=a.4965149576922555&type=3)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl8eo680304bf01slh8sqausa" >}}

## [漢羅] 地中海天頂 ê 流星 kah 銀河
有細膩 ê 計畫，才有法度翕出這張 hŏng 放袂記 ê 夜景。
代先，會揀這工，是因為這是 [今年英仙座流星雨][Perseid Meteor Shower] 拄開始 ê 時陣。
閣來，會揀暗暝這个時間，是因為 [光-iàⁿ-iàⁿ ê 月娘][bright Moon] 這陣猶未 peh--起來。
若無，[伊會傷光][night sky's brightness]，干焦看伊就飽矣。
這个前景就敢若親像是一幅圖，會揀遮，是因為 [法國][France] Le Dramont 這爿 ê [地中海][Mediterranean Sea] 是岩石海岸。
而且 tī 這个時間，[金仔][île d’Or] [島][island] 會出現 tī [銀河][Milky Way] [系][Galaxy] 中央帶 欲落去 ê 方位。
萬事攏安排好勢了後，天氣嘛誠配合，這个看起來 [敢若超現實 ê 夜景][this seemingly surreal nightscape]，就 tī 15 分鐘內底完成。
毋閣有一項你 [看袂著][can't see]。
這暗，天文攝影師嘛 kā in 老爸 chhōa 來矣。
雖罔講 in 老爸 tùi 現代天文攝影技術無遐爾熟，毋閣伊以前捌 [教伊 ê 囡仔認捌這个夜空][teach his child about the sky]。


## [POJ] Tē-tiong-hái thiⁿ-téng ê Liû-chhiⁿ kah Gîn-hô
Ū sè-lī ê kè-ōe, chiah ū-hoat-tō͘ hip-chhut chit-tiuⁿ hŏng pàng bōe-kì ê iā-kéng.
Tāi-seng, ē kéng chit-kang, sī in-ūi che sī kin-nî Eng-sian-chō liû-chhiⁿ-hō͘ tú khai-sí ê sî-chūn.
Koh-lâi, ē kéng àm-mî chit-ê sî-kan, sī in-ūi kng-iàⁿ-iàⁿ ê goe̍h-niû chit-chūn iáu-bōe peh--khí-lâi.
Nā bô, i ē siuⁿ kng, kan-na khòaⁿ i to̍h pá--ah.
Chit-ê chiân-kéng to̍h ká-ná chhin-chhiūⁿ sī chi̍t-pak-tô͘, ē kéng chiah, sī in-ūi Hoat-kok Le Dramont chit-pêng ê Tē-tiong-hái sī giâm-chio̍h hái-hōaⁿ.
Jî-chhiáⁿ tī chit-ê sî-kan, Kim-á-tó ē chhut-hiān tī Gîn-hô-hē tiong-ng-tòa beh lo̍h-khì ê hông-úi.
Bān-sū lóng an-pâi hó-sè liáu-āu, thiⁿ-khì mā chiâⁿ phòe-ha̍p, chit-ê khòaⁿ--khí-lâi ká-ná chhiau-hiān-si̍t ê iā-kéng, to̍h tī 15 hun-cheng lāi-té oân-sêng.
M̄-koh ū chi̍t-hāng lí khòaⁿ bōe-tio̍h.
Chit-àm, thian-bûn liap-iáⁿ-su mā kā in lāu-pē chhōa--lâi--ah.
Sui-bóng kóng in lāu-pē tùi hiān-tāi thian-bûn liap-iáⁿ ki-su̍t bô hiah-nī se̍k, m̄-koh i í-chêng bat kà i ê gín-á jīn-bat chit-ê iā-khong.

## [KIP] Tē-tiong-hái thinn-tíng ê Liû-tshinn kah Gîn-hô
Ū sè-lī ê kè-uē, tsiah ū-huat-tōo hip-tshut tsit-tiunn hŏng pàng buē-kì ê iā-kíng.
Tāi-sing, ē kíng tsit-kang, sī in-uī tse sī kin-nî Ing-sian-tsō liû-tshinn-hōo tú khai-sí ê sî-tsūn.
Koh-lâi, ē kíng àm-mî tsit-ê sî-kan, sī in-uī kng-iànn-iànn ê gue̍h-niû tsit-tsūn iáu-buē peh--khí-lâi.
Nā bô, i ē siunn kng, kan-na khuànn i to̍h pá--ah.
Tsit-ê tsiân-kíng to̍h ká-ná tshin-tshiūnn sī tsi̍t-pak-tôo, ē kíng tsiah, sī in-uī Huat-kok Le Dramont tsit-pîng ê Tē-tiong-hái sī giâm-tsio̍h hái-huānn.
Jî-tshiánn tī tsit-ê sî-kan, Kim-á-tó ē tshut-hiān tī Gîn-hô-hē tiong-ng-tuà beh lo̍h-khì ê hông-uí.
Bān-sū lóng an-pâi hó-sè liáu-āu, thinn-khì mā tsiânn phuè-ha̍p, tsit-ê khuànn--khí-lâi ká-ná tshiau-hiān-si̍t ê iā-kíng, to̍h tī 15 hun-tsing lāi-té uân-sîng.
M̄-koh ū tsi̍t-hāng lí khuànn buē-tio̍h.
Tsit-àm, thian-bûn liap-iánn-su mā kā in lāu-pē tshuā--lâi--ah.
Sui-bóng kóng in lāu-pē tuì hiān-tāi thian-bûn liap-iánn ki-su̍t bô hiah-nī si̍k, m̄-koh i í-tsîng bat kà i ê gín-á jīn-bat tsit-ê iā-khong.

## [English] Meteor & Milky Way over the Mediterranean
Careful planning made this a nightscape to remember.
First, the night itself was chosen to occur during the beginning of this year's [Perseid Meteor Shower][Perseid Meteor Shower].
Next, the time of night was chosen to be before the [bright Moon][bright Moon] would rise and dominate the [night sky's brightness][night sky's brightness].
The picturesque foreground was selected to be a rocky beach of the [Mediterranean Sea][Mediterranean Sea] in Le Dramont, [France][France], with, at the time, [île d’Or][île d’Or] [island][island] situated near the ominously descending central band of our [Milky Way][Milky Way] [Galaxy][Galaxy].
Once everything was set and with the weather cooperating, all of the frames for [this seemingly surreal nightscape][this seemingly surreal nightscape] were acquired within 15 minutes.
What you [can't see][can't see] is that, on this night, the astrophotographer brought along his father who, although unskilled in modern sky-capture techniques, once made it a point to [teach his child about the sky][teach his child about the sky].

## 詞彙學習

|漢羅|POJ|KIP|華語|English|
|-|-|-|-|-|
|地中海|Tē-tiong-hái|Tē-tiong-hái|地中海|Mediterranean|
|流星|liû-chhiⁿ|liû-tshinn|流星|meteor|
|銀河|Gîn-hô|Gîn-hô|銀河|Milky Way|
|英仙座流星雨|Eng-sian-chō liû-chhiⁿ-hō͘|Ing-sian-tsō liû-tshinn-hōo|英仙座流星雨|Perseid Meteor Shower|
|金仔島|Kim-á-tó|Kim-á-tó|金島|île d’Or island|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Perseid Meteor Shower]:https://solarsystem.nasa.gov/asteroids-comets-and-meteors/meteors-and-meteorites/perseids/in-depth/
[bright Moon]:https://apod.nasa.gov/apod/ap200224.html
[night sky's brightness]:https://apod.nasa.gov/apod/ap200408.html
[Mediterranean Sea]:https://en.wikipedia.org/wiki/Mediterranean_Sea
[France]:https://en.wikipedia.org/wiki/France
[île d’Or]:https://en.wikipedia.org/wiki/%C3%8Ele_d%27Or
[island]:https://youtu.be/GpZdB75AjkU
[Milky Way]:https://solarsystem.nasa.gov/resources/285/the-milky-way-galaxy/
[Galaxy]:https://spaceplace.nasa.gov/galaxy/en/
[this seemingly surreal nightscape]:https://www.flickr.com/photos/julienlooten/52285520553/in/datetaken-public/"
[can't see]:https://cdn.shopify.com/s/files/1/0371/9753/articles/zx7seunaq4dakrrjiccc_1044x.jpg
[teach his child about the sky]:https://nightsky.jpl.nasa.gov/

---
title: 小精靈星雲 ê 塗粉雲
date: 2022-08-10
publishdate: 2022-08-10T11:45:00+0800
tags: [小精靈星雲, 水素, 開放星團, IC1590, NGC 281, 仙后座, 烏暗分子雲, 發射星雲, 星際塗粉, Bok 雲球, 塗粉雲]
hero: https://apod.nasa.gov/apod/fap/image/2208/Pacman_Struble_960.jpg
summary: 恆星是 ùi 實密烏暗分子雲內底生出來--ê。毋閣紲落來，恆星會 kā 這寡分子雲，變做巨大閣複雜 ê 塗粉雕塑。
categories: [podcast]
vocals: [阿錕]
---

{{% apod %}}

- 原始文章：[Dust Clouds of the Pacman Nebula](https://apod.nasa.gov/apod/ap220810.html)
- 影像來源 kah 版權：[Douglas J. Struble](https://www.astrobin.com/users/dugstruble/) ([Future World Media](https://futureworldmedia.net/FW22/))
- 台文翻譯：[An-Li Tsai][An-Li Tsai] ([NCU][NCU])

{{< podcast "cl7rvb43j06g601wi9tmw9obs" >}}

## [漢羅] 小精靈星雲 ê 塗粉雲
恆星是 ùi 實密烏暗 ê [分子雲][molecular cloud] 內底生出來--ê。
毋閣紲落來，恆星會 kā 這寡分子雲，變做巨大閣複雜 ê [塗粉雕塑][dust sculptures]。
恆星提來雕塑分子雲 ê 家私，是 [高能光][high energy light] kah 高速 [恆星風][stellar winds]。
這寡產生 ê 熱量，會 kā 烏暗分子 [塗粉][dust] 雲蒸發，嘛會造成四箍圍仔 ê [水素][hydrogen] 氣體四散閣發紅 [光][glow]。
[這張相片][Pictured here] 內底是一个欲完成 ê 新開放星團，叫做 [IC 1590][IC 1590]。
伊就 tī 發射星雲 [NGC 281][NGC 281] 內底 複雜 ê [星際塗粉結構][interstellar dust structures t] 邊仔。
根據 NGC 281 ê [外形][overall shape]，伊閣有一个名，就叫做 [小精靈][Pac-man] 星雲。
倒爿頂懸 ê 塗粉雲去予分類做 [Bok 雲球][Bok Globule]，這是因為伊未來可能會發生 [重力崩塌][gravitationally collapse] 形成新恆星。
小精靈星雲離咱有 1 萬 [光年][light years] 遠，就 chhāi tī [仙后座][constellation of Cassiopeia] ê 方向遐。

## [POJ] Sió-cheng-lêng-seng-hûn ê Thô͘-hún-hûn
Hêng-chhiⁿ sī ùi cha̍t-ba̍t ê o͘-àm-hūn-chú-hûn lāi-té seⁿ--chhut-lâi--ê.
M̄-koh sòa-lo̍h-lâi, hêng-chhiⁿ ē kā chit-kóa hūn-chú-hûn, piàn-chò kū-tōa koh ho̍k-cha̍p ê thô͘-hún tiau-sok.
Hêng-chhiⁿ the̍h-lâi tiau-sok hūn-chú-hûn ê ke-si, sī ko-lêng kng kah ko-sok hêng-chhiⁿ-hong.
Chit-kóa sán-seng ê jia̍t-liōng, ē kā o͘-àm hūn-chú thô͘-hún-hûn cheng-hoat, mā ē chō-sêng sì-kho͘-ûi-á ê chúi-sò͘ khì-thé sì-sòaⁿ koh hoat âng-kng.
Chit-tiuⁿ siòng-phìⁿ lāi-té sī chi̍t-ê beh oân-sêng ê sîn khai-hòng-seng-thoân, kiò-chò IC1590.
I to̍h tī hoat-siā-seng-hûn NGC 281 lāi-té ho̍k-cha̍p ê seng-chè-thô͘-hún kiat-kò͘ piⁿ-á.
Kun-kù NGC 281 ê gōa-hêng, i koh-ū chi̍t-ê miâ, to̍h kiò-chò Sió-cheng-lêng-seng-hûn.
Tò-pêng téng-koân ê thô͘-hún khì hō͘ hun-lūi chò Bok Globule, che sī in-ūi i bī-lâi khó-lêng ē hoat-seng tiōng-le̍k pang-lap hêng-sêng sîn hêng-chhiⁿ.
Sió-cheng-lêng-seng-hûn lī lán ū 1 bān kng-nî hn̄g, to̍h chhāi tī Sian-hiō-chō ê hong-hiòng hiah.

## [KIP] Sió-tsing-lîng-sing-hûn ê Thôo-hún-hûn
Hîng-tshinn sī uì tsa̍t-ba̍t ê oo-àm-hūn-tsú-hûn lāi-té senn--tshut-lâi--ê.
M̄-koh suà-lo̍h-lâi, hîng-tshinn ē kā tsit-kuá hūn-tsú-hûn, piàn-tsò kū-tuā koh ho̍k-tsa̍p ê thôo-hún tiau-sok.
Hîng-tshinn the̍h-lâi tiau-sok hūn-tsú-hûn ê ke-si, sī ko-lîng kng kah ko-sok hîng-tshinn-hong.
Tsit-kuá sán-sing ê jia̍t-liōng, ē kā oo-àm hūn-tsú thôo-hún-hûn tsing-huat, mā ē tsō-sîng sì-khoo-uî-á ê tsuí-sòo khì-thé sì-suànn koh huat âng-kng.
Tsit-tiunn siòng-phìnn lāi-té sī tsi̍t-ê beh uân-sîng ê sîn khai-hòng-sing-thuân, kiò-tsò IC1590.
I to̍h tī huat-siā-sing-hûn NGC 281 lāi-té ho̍k-tsa̍p ê sing-tsè-thôo-hún kiat-kòo pinn-á.
Kun-kù NGC 281 ê guā-hîng, i koh-ū tsi̍t-ê miâ, to̍h kiò-tsò Sió-tsing-lîng-sing-hûn.
Tò-pîng tíng-kuân ê thôo-hún khì hōo hun-luī tsò Bok Globule, tse sī in-uī i bī-lâi khó-lîng ē huat-sing tiōng-li̍k pang-lap hîng-sîng sîn hîng-tshinn.
Sió-tsing-lîng-sing-hûn lī lán ū 1 bān kng-nî hn̄g, to̍h tshāi tī Sian-hiō-tsō ê hong-hiòng hiah.

## [English] Dust Clouds of the Pacman Nebula
Stars can create huge and intricate [dust sculptures][dust sculptures] from the dense and dark [molecular cloud][molecular cloud]s from which they are born.
The tools the stars use to carve their detailed works are [high energy light][high energy light] and fast [stellar winds][stellar winds].
The heat they generate evaporates the dark molecular [dust][dust] as well as causing ambient [hydrogen][hydrogen] gas to disperse and [glow][glow] red.
[Pictured here][Pictured here], a new open cluster of stars designated [IC 1590][IC 1590] is nearing completion around the intricate [interstellar dust structures][interstellar dust structures e] in the emission nebula [NGC 281][NGC 281], dubbed the [Pac-man][Pac-man] Nebula because of its [overall shape][overall shape].
The dust cloud on the upper left is classified as a [Bok Globule][Bok Globule] as it may [gravitationally collapse][gravitationally collapse] and form a star -- or stars.
The Pacman Nebula lies about 10,000 [light years][light years] away toward the [constellation of Cassiopeia][constellation of Cassiopeia].

## 詞彙學習

|漢羅|POJ|KIP|華語|English|
|-|-|-|-|-|
|小精靈星雲|Sió-cheng-lêng-seng-hûn|Sió-tsing-lîng-sing-hûn|小精靈星雲|the Pacman Nebula|
|水素|chúi-sò͘|tsuí-sòo|氫|hydrogen|
|開放星團|khai-hòng-seng-thoân|khai-hòng-sing-thuân|開放星團|open cluster|
|仙后座|Sian-hiō-chō|Sian-hiō-tsō|仙后座|Cassiopeia|
|烏暗分子雲|o͘-àm-hūn-chú-hûn|oo-àm-hūn-tsú-hûn|暗分子雲|dark molecular cloud|
|發射星雲|hoat-siā-seng-hûn|huat-siā-sing-hûn|發射星雲|emission nebula|
|星際塗粉|seng-chè-thô͘-hún|sing-tsè-thô-hún|星際塵埃|interstellar dust|
|Bok 雲球|Bok hûn-kiû|Bok hûn-kiû|包克雲球|Bok Globule|
|塗粉雲|thô͘-hún-hûn|thôo-hún-hûn|塵埃雲|dust cloud|
|IC1590|IC it-ngó͘-kiú-khòng|IC it-ngóo-kiú-khòng|IC1590|IC1590|
|NGC 281|NGC jī-pat-it|NGC jī-pat-it|NGC 281|NGC 281|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[dust sculptures]:https://apod.nasa.gov/apod/ap070606.html
[molecular cloud]:https://apod.nasa.gov/apod/ap201122.html
[high energy light]:https://science.nasa.gov/ems/10_ultravioletwaves
[stellar winds]:https://apod.nasa.gov/apod/ap000318.html
[dust]:https://en.wikipedia.org/wiki/Interstellar_dust
[hydrogen]:https://periodic.lanl.gov/1.shtml
[glow]:https://apod.nasa.gov/apod/emission_nebulae.html
[Pictured here]:https://www.astrobin.com/7zpo2o/
[IC 1590]:https://en.wikipedia.org/wiki/IC_1590
[interstellar dust structures e]:https://apod.nasa.gov/apod/ap210307.html
[interstellar dust structures t]:https://apod.tw/daily/20210307/
[NGC 281]:https://en.wikipedia.org/wiki/NGC_281
[Pac-man]:http://en.wikipedia.org/wiki/Pac-man
[overall shape]:https://apod.nasa.gov/apod/ap181122.html
[Bok Globule]:https://apod.nasa.gov/apod/ap030127.html
[gravitationally collapse]:https://youtu.be/YbdwTwB8jtc
[light years]:https://spaceplace.nasa.gov/light-year/en/
[constellation of Cassiopeia]:https://www.constellation-guide.com/constellation-list/cassiopeia-constellation/

---
title: 地球這幾若十年 ê 氣候捲螺仔圖
date: 2022-08-22
publishdate: 2022-08-22T11:45:00+0800
tags: [free2share, 地球, 氣候捲螺仔圖, 視覺化, 全球暖化, Goddard 太空研究所, 表面溫度分析計畫, 圖形術語, 暖化潮, 地質工程, 地方農業, 人造雲, 攝氏, 華氏]
hero: https://www.youtube.com/watch?v=ACaPI2M4GyU
summary: Kah 過去 2 億 5000 萬年比起來，地球這馬是 tī 較寒 ê 時期，應該是比平均較低 4 度左右。
categories: [podcast]
vocals: [阿錕]
---

{{% apod %}}

- 原始文章：[Earth's Recent Climate Spiral](https://apod.nasa.gov/apod/ap220822.html)
- 影片來源：[NASA](https://www.nasa.gov/)'s [Scientific Visualization Studio](https://svs.gsfc.nasa.gov/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl8d8qrc5001b01wf9k25a2v7" >}}

## [漢羅] 地球這幾若十年 ê 氣候捲螺仔圖
咱 ê 地球敢是愈來愈熱？
Kah 過去 2 億 5000 萬年比起來，地球這馬是 tī [較寒 ê 時期][relative cold spell]，應該是比平均較低 [攝氏][Celsius] 4 度左右。
毋閣氣候資料 kā 咱講，過去 120 冬來，地球平均溫度已經 peh 懸 1 度左右矣。
這个 [視覺化][featured visualization] ê 影片，是 kā 地球最近 [全球暖化][global warming] ê 情形，用圖形術語 ê 方式描述出來。
溫度資料是 ùi [Goddard 太空研究所][Goddard Institute for Space Studies] 做--ê [表面溫度分析計畫][Surface Temperature Analysis] 來--ê。
已經有足濟資料表示講，地球最近 ê 暖化趨勢，是造成 [海平面變懸][sea levels to rise]、[落雨模式改變][precipitation patterns to change]、[極區 ê 冰溶去][pole ice to melt] ê 原因。
這馬是真少人無同意全球暖化當咧發生，[政府間氣候變化專門委員會][Intergovernmental Panel on Climate Change] (IPCC) 嘛認為講，人類已經製造暖化潮，而且這个現象 [可能會繼續落去][likely to continue]。
這款現象會 tùi 足濟 地方農業，甚至全球經濟造成影響。
雖罔講目前咱猶 [無簡單 ê 解決辦法][no simple solutions]，毋閣有一寡 [地質工程][geoengineering] 計畫應該是有通鬥相共。
這嘛包括 [製造人造雲][artificial cloud creation t] 來阻擋日光照 tī 地球表面 ê 量，予地球溫度莫遐爾懸。

## [POJ] Tē-kiû chit kúi-ā cha̍p-nî ê Khì-hāu Kńg-lê-á-tô͘
Lán ê Tē-kiû kám sī lú lâi lú joa̍h?
Kah kòe-khì 2 ek 5000 bān nî pí--khí-lâi, Tē-kiû chit-má sī tī khah kôaⁿ ê sî-ki, èng-kai sī pí pêng-kun khah kē liap-sī 4 tō͘ chó-iū.
M̄-koh khì-hāu chu-liāu kā lán kóng, kòe-khì 120 tang lâi, Tē-kiû pêng-kun un-tō͘ í-keng peh-koân 1 tō͘ chó-iū--ah.
Chit-ê sī-kak-hòa ê iáⁿ-phìⁿ, sī kā Tē-kiû chòe-kīn choân-kiû loán-hòa ê chêng-hêng, iōng tô͘-hêng su̍t-gí ê hong-sek biâu-su̍t chhut-lâi.
Un-tō͘ chu-liāu sī ùi Goddard Thài-khong-gián-kiù-só͘ chò--ê Piáu-bīn Un-tō͘ Hun-sek kè-ōe lâi--ê.
Í-keng ū chiok-chōe chu-liāu piáu-sī kóng, Tē-kiû chòe-kīn ê loán-hòa chhu-sè, sī chō-sêng hái-pêng-bīn piàn koân, lo̍h-hō͘ bô͘-sek kái-piàn, ke̍k-khu ê peng iûⁿ--khì ê goân-in.
Chit-má sī chin chió lâng bô tông-ì choân-kiû loán-hòa tng-leh hoat-seng, Chèng-hú-kan Khì-hāu Piàn-hòa Choan-mn̂g Úi-goân-hōe (IPCC) mā jīn-ûi kóng, jîn-lūi í-keng chè-chō loán-hòa-tiâu, jî-chhiáⁿ chit-ê hiān-siōng khó-lêng ē kè-sio̍k lo̍h-khì.
Chit-kóa hiān-siōng ē tùi chiok-chōe tē-hng lông-gia̍p, sīm-chì choân-kiû keng-chè chō-sêng éng-hióng.
Sui-bóng kóng bo̍k-chêng lán iáu bô kán-tan ê kái-koat pān-hoat, m̄-koh ū chi̍t-kóa tē-chit kang-thêng kè-ōe èng-kai sī ū-thang tàu-saⁿ-kāng.
Che mā pau-koat chè-chō jîn-chō-hûn lâi chó͘-tòng ji̍t-kng chiò tī Tē-kiû piáu-bīn ê liōng, hō͘ Tē-kiû un-tō͘ mài hiah-nī koân.

## [KIP] Tē-kiû tsit kuí-ā tsa̍p-nî ê Khì-hāu Kńg-lê-á-tôo
Lán ê Tē-kiû kám sī lú lâi lú jua̍h?
Kah kuè-khì 2 ik 5000 bān nî pí--khí-lâi, Tē-kiû tsit-má sī tī khah kuânn ê sî-ki, ìng-kai sī pí pîng-kun khah kē liap-sī 4 tōo tsó-iū.
M̄-koh khì-hāu tsu-liāu kā lán kóng, kuè-khì 120 tang lâi, Tē-kiû pîng-kun un-tōo í-king peh-kuân 1 tōo tsó-iū--ah.
Tsit-ê sī-kak-huà ê iánn-phìnn, sī kā Tē-kiû tsuè-kīn tsuân-kiû luán-huà ê tsîng-hîng, iōng tôo-hîng su̍t-gí ê hong-sik biâu-su̍t tshut-lâi.
Un-tōo tsu-liāu sī uì Goddard Thài-khong-gián-kiù-sóo tsò--ê Piáu-bīn Un-tōo Hun-sik kè-uē lâi--ê.
Í-king ū tsiok-tsuē tsu-liāu piáu-sī kóng, Tē-kiû tsuè-kīn ê luán-huà tshu-sè, sī tsō-sîng hái-pîng-bīn piàn kuân, lo̍h-hōo bôo-sik kái-piàn, ki̍k-khu ê ping iûnn--khì ê guân-in.
Tsit-má sī tsin tsió lâng bô tông-ì tsuân-kiû luán-huà tng-leh huat-sing, Tsìng-hú-kan Khì-hāu Piàn-huà Tsuan-mn̂g Uí-guân-huē (IPCC) mā jīn-uî kóng, jîn-luī í-king tsè-tsō luán-huà-tiâu, jî-tshiánn tsit-ê hiān-siōng khó-lîng ē kè-sio̍k lo̍h-khì.
Tsit-kuá hiān-siōng ē tuì tsiok-tsuē tē-hng lông-gia̍p, sīm-tsì tsuân-kiû king-tsè tsō-sîng íng-hióng.
Sui-bóng kóng bo̍k-tsîng lán iáu bô kán-tan ê kái-kuat pān-huat, m̄-koh ū tsi̍t-kuá tē-tsit kang-thîng kè-uē ìng-kai sī ū-thang tàu-sann-kāng.
Tse mā pau-kuat tsè-tsō jîn-tsō-hûn lâi tsóo-tòng ji̍t-kng tsiò tī Tē-kiû piáu-bīn ê liōng, hōo Tē-kiû un-tōo mài hiah-nī kuân.


## [English] Earth's Recent Climate Spiral
Is our Earth warming?
Compared to the past 250 million years, the Earth is currently enduring a [relative cold spell][relative cold spell], possibly about four degrees [Celsius][Celsius] below average.
Over the past 120 years, though, data indicate that the average global temperature of the Earth has increased by nearly one degree Celsius.
The [featured visualization][featured visualization] video depicts Earth's recent [global warming][global warming] in graphic terms.
The depicted temperatures are taken from the [Goddard Institute for Space Studies][Goddard Institute for Space Studies]' [Surface Temperature Analysis][Surface Temperature Analysis].
Already noticeable by many, Earth's recent warming trend is causing [sea levels to rise][sea levels to rise], [precipitation patterns to change][precipitation patterns to change], and [pole ice to melt][pole ice to melt].
Few now disagree that recent global warming is occurring, and the [Intergovernmental Panel on Climate Change][Intergovernmental Panel on Climate Change] (IPCC) has concluded that we humans have created a warming surge that is [likely to continue][likely to continue].
A continuation could impact many local agricultures and even the global economy.
Although there seems to be [no simple solutions][no simple solutions], [geoengineering][geoengineering] projects that might help include [artificial cloud creation][artificial cloud creation e] to reduce the amount of sunlight heating the Earth's surface.

## 詞彙學習（漢羅/POJ/KIP/華語/English）
- 【氣候捲螺仔圖】khì-hāu kńg-lê-á-tô͘/khì-hāu kńg-lê-á-tôo/氣候螺旋圖/climate spiral
- 【全球暖化】choân-kiû loán-hòa/tsuân-kiû luán-huà/全球暖化/global warming
- 【攝氏】liap-sī/liap-sī/攝氏/Celsius
- 【華氏】hôa-sī/huâ-sī/攝氏/Fahrenheit
- 【圖形術語】tô͘-hêng su̍t-gí/tôo-hîng su̍t-gí/圖形術語/graphic terms
- 【海平面】hái-pêng-bīn/hái-pîng-bīn/海平面/sea level
- 【暖化潮】loán-hòa-tiâu/luán-huà-tiâu/暖化潮/warming surge
- 【視覺化】sī-kak-hòa/sī-kak-huà/視覺化/visualization
- 【地質工程】tē-chit/tē-tsit/地質工程/geoengineering
- 【地方農業】tē-hng lông-gia̍p/tē-hng lông-gia̍p/地方農業/local agriculture
- 【Goddard 太空研究所】Goddard Thài-khong-gián-kiù-só͘/Goddard Thài-khong-gián-kiù-sóo/戈達德太空研究所/Goddard Institute for Space Studies
- 【政府間氣候變化專門委員會】Chèng-hú-kan Khì-hāu Piàn-hòa Choan-mn̂g Úi-goân-hōe/Tsìng-hú kan Khì-hāu Piàn-huà Tsuan-mn̂g Uí-guân-huē/政府間氣候變化專門委員會/Intergovernmental Panel on Climate Change (IPCC)
- 【表面溫度分析計畫】Piáu-bīn Un-tō͘ Hun-sek kè-ōe/Piáu-bīn Un-tōo Hun-sik kè-uē/表面溫度分析計畫/Surface Temperature Analysis
- 【人造雲】Jîn-chō-hûn/Jîn-tsō-hûn/人造雲/artificial cloud


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[relative cold spell]:https://www.climate.gov/news-features/climate-qa/whats-hottest-earths-ever-been
[Celsius]:https://en.wikipedia.org/wiki/Celsius
[featured visualization]:https://svs.gsfc.nasa.gov/4975
[global warming]:https://climate.nasa.gov/global-warming-vs-climate-change/
[Goddard Institute for Space Studies]:https://www.giss.nasa.gov/
[Surface Temperature Analysis]:https://data.giss.nasa.gov/gistemp/
[sea levels to rise]:https://climate.nasa.gov/vital-signs/sea-level/
[precipitation patterns to change]:https://www.epa.gov/climate-indicators/climate-change-indicators-us-and-global-precipitation
[pole ice to melt]:https://climate.nasa.gov/vital-signs/arctic-sea-ice/
[Intergovernmental Panel on Climate Change]:https://www.ipcc.ch/
[likely to continue]:https://apod.nasa.gov/apod/ap090421.html
[no simple solutions]:https://cdn.mos.cms.futurecdn.net/ws8MosQggVDs2RuK8Rs2oH-1200-80.jpg
[geoengineering]:https://en.wikipedia.org/wiki/Climate_engineering
[artificial cloud creation e]:https://apod.nasa.gov/apod/ap220608.html
[artificial cloud creation t]:https://apod.tw/daily/20220608/

---
title: 4000 粒系外行星
date: 2022-08-14
publishdate: 2022-08-14T11:45:00+0800
tags: [free2share, 系外行星, 徑向速度, 里程埤, 銀河系, 中央帶, 凌星, 母恆星, 微重力透鏡效應, Kepler 踅地衛星, TESS 任務]
hero: https://www.youtube.com/watch?v=aiFD_LBx2nM
summary: 咱這馬知影太陽系以外已經有超過 4000 粒行星。這款行星就叫做 系外行星。
categories: [podcast]
vocals: [阿錕]
---

{{% apod %}}

- 原始文章：[4000 Exoplanets](https://apod.nasa.gov/apod/ap220814.html)
- 影片來源：[系統音樂](https://www.system-sounds.com/) ([M. Russo](https://www.astromattrusso.com/), [A. Santaguida](https://www.system-sounds.com/about-2/));資料來源：[NASA Exoplanet Archive](https://exoplanetarchive.ipac.caltech.edu/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cle7gaz9p06br01tj11hfbkp4" >}}

## [漢羅] 4000 粒系外行星
咱這馬知影太陽系以外已經有超過 4000 粒行星。
這款行星就叫做 [系外行星][exoplanets 1]。
[NASA 系外行星資料庫][NASA's Exoplanet Archive] 記錄著--ê 系外行星數量，tī 頂個月才拄達成這个里程埤。
[這支影片][featured video] kā 1992 年 一直到 2019 年確定有揣著 ê 系外行星，按照時間順序，用聲音 kah 色彩 kā 標出來。
這規張夜空圖，頭一个注意著 ê 部份，是去予 [櫼做][shown compressed] 大 U ê [銀河系][Milky Way Galaxy] [中央帶][central band]。
粉紅仔色--ê，是因為母恆星 ê [徑向速度][radial velocity] 產生變化，造成伊 ê 色光產生小可仔變化，[才揣著 ê 系外行星][Exoplanets detected]。
茄仔色--ê，是母恆星 ê 輝度 tī [凌星][transit] 過程中，小可仔變暗，才揣著 ê 系外行星。
柑仔色--ê，是 [直接顯像][imaged directly] ê 系外行星。
青色--ê，是 [微][microlensing] 重力透鏡效應 kā 背景星 ê 光 [放大][gravitationally magnifying t]，才揣著 ê 系外行星。
行星若是踅家己 ê 母恆星較緊，就會 [彈較懸 ê 聲調][tone played]。
[已經退休][retired] ê [Kepler][Kepler] 踅地衛星，是頭一个揣系外行星 ê 太空望遠鏡。
伊干焦踮天頂某一區揣。
[這 4000 粒系外行星，有一半攏是伊揣著--ê][about half of these first 4000 exoplanets]。
毋閣猶咧運作 ê [TESS 任務][TESS mission] 揣著閣較濟，規个天區攏揣會著 踅厝邊 [上光彼粒][brightest] 恆星咧行 ê 行星。
揣 [系外行星][exoplanets 2]，毋若會當幫贊人類 閣較了解宇宙其他所在，是毋是 [有可能有性命][prevalence of life]，嘛會當幫贊咱 了解 [地球][Earth] 佮 [太陽系][Solar System]，是按怎形成--ê。

## [POJ] 4000 lia̍p Hē-gōa Kiâⁿ-chhiⁿ
Lán chit-má chai-iáⁿ Thài-iông-hē ì-gōa í-keng ū chhiau-kòe 4000 lia̍p kiâⁿ-chhiⁿ.
Chit-khóaⁿ kiâⁿ-chhiⁿ to̍h kiò-chò hē-gōa kiâⁿ-chhiⁿ.
NASA hē-gōa kiâⁿ-chhiⁿ chu-liāu-khò͘ kì-lio̍k tio̍h--ê hē-gōa kiâⁿ-chhiⁿ sò͘-liōng, tī téng kò-goe̍h chiah tú ta̍t-sêng chit-ê lí-têng-pi.
Chit-ki iáⁿ-phìⁿ kā 1992 nî it-ti̍t kàu 2019 nî khak-tēng ū chhōe-tio̍h ê hē-gōa kiâⁿ-chhiⁿ, àn-chiàu sî-kan sūn-sī, iōng siaⁿ-im kah se̍k-chhái kā piau--chhut-lâi.
Chit kui-tiuⁿ iā-khong-tô͘, thâu-chi̍t-ê chù-ì tio̍h ê pō͘-hūn, sī khì hō͘ chiⁿ chò tōa U ê Gîn-hô-hē tiong-ng-tòa.
Hún-âng-á-sek--ê, sī in-ūi bú-hêng-chhiⁿ ê kèng-hiòng sok-tō͘ sán-seng piàn-hòa, chō-sêng i ê se̍k-kng sán-seng sió-khóa-á piàn-hòa, chiah chhōe--tio̍h ê hē-gōa kiâⁿ-chhiⁿ.
Kiô-á-sek--ê, sī bú-hêng-chhiⁿ ê hūi-tō͘ tī lêng-chhiⁿ kòe-têng tiong, sió-khóa-á piàn àm, chiah chhōe--tio̍h ê hē-gōa kiâⁿ-chhiⁿ.
Kam-á-sek--ê, sī ti̍t-chiap hián-siōng ê hē-gōa kiâⁿ-chhiⁿ.
Chhiⁿ-sek--ê, sī bî-tiōng-le̍k thàu-kiàⁿ-hāu-èng kā pōe-kéng chhiⁿ ê kng hòng-tōa, chiah chhōe--tio̍h ê hē-gōa kiâⁿ-chhiⁿ.
Kiâⁿ-chhiⁿ nā-sī se̍h ka-tī ê bú-hêng-chhiⁿ khah kín, to̍h ē tôaⁿ khah koân ê siaⁿ-tiāu.
Í-keng thè-hiu ê Kepler se̍h-tē-ūi-chhiⁿ, sī thâu-chi̍t-ê chhōe hē-gōa kiâⁿ-chhiⁿ ê Thài-khong-bōng-oán-kiàⁿ.
I kan-na tiàm thiⁿ-téng bó͘ chi̍t-khu chhōe.
Che 4000 lia̍p hē-gōa kiâⁿ-chhiⁿ, ū chi̍t-pòaⁿ lóng-sī i chhōe--tio̍h-ê。
M̄-koh iáu-leh ūn-chok ê TESS jīm-bū chhōe-tio̍h koh khah chōe, kui-ê thian-khu lóng chhōe-ē-tio̍h se̍h chhù-piⁿ siōng kng hit-lia̍p hêng-chhiⁿ leh kiâⁿ ê kiâⁿ-chhiⁿ.
Chhōe hē-gōa kiâⁿ-chhiⁿ, m̄-nā ē-tàng pang-chān jîn-lūi koh-khah liáu-kái ú-tiū kî-tha só͘-chāi, sī-m̄-sī ū-khó-lêng ū sìⁿ-miā, mā ē-tàngpang-chān lán liáu-kái Tē-kiû kah Thài-iông-hē, sī án-ná hêng-sêng--ê.



## [KIP] 4000 lia̍p Hē-guā Kiânn-tshinn
Lán tsit-má tsai-iánn Thài-iông-hē ì-guā í-king ū tshiau-kuè 4000 lia̍p kiânn-tshinn.
Tsit-khuánn kiânn-tshinn to̍h kiò-tsò hē-guā kiânn-tshinn.
NASA hē-guā kiânn-tshinn tsu-liāu-khòo kì-lio̍k tio̍h--ê hē-guā kiânn-tshinn sòo-liōng, tī tíng kò-gue̍h tsiah tú ta̍t-sîng tsit-ê lí-tîng-pi.
Tsit-ki iánn-phìnn kā 1992 nî it-ti̍t kàu 2019 nî khak-tīng ū tshuē-tio̍h ê hē-guā kiânn-tshinn, àn-tsiàu sî-kan sūn-sī, iōng siann-im kah si̍k-tshái kā piau--tshut-lâi.
Tsit kui-tiunn iā-khong-tôo, thâu-tsi̍t-ê tsù-ì tio̍h ê pōo-hūn, sī khì hōo tsinn tsò tuā U ê Gîn-hô-hē tiong-ng-tuà.
Hún-âng-á-sik--ê, sī in-uī bú-hîng-tshinn ê kìng-hiòng sok-tōo sán-sing piàn-huà, tsō-sîng i ê si̍k-kng sán-sing sió-khuá-á piàn-huà, tsiah tshuē--tio̍h ê hē-guā kiânn-tshinn.
Kiô-á-sik--ê, sī bú-hîng-tshinn ê huī-tōo tī lîng-tshinn kuè-tîng tiong, sió-khuá-á piàn àm, tsiah tshuē--tio̍h ê hē-guā kiânn-tshinn.
Kam-á-sik--ê, sī ti̍t-tsiap hián-siōng ê hē-guā kiânn-tshinn.
Tshinn-sik--ê, sī bî-tiōng-li̍k thàu-kiànn-hāu-ìng kā puē-kíng tshinn ê kng hòng-tuā, tsiah tshuē--tio̍h ê hē-guā kiânn-tshinn.
Kiânn-tshinn nā-sī se̍h ka-tī ê bú-hîng-tshinn khah kín, to̍h ē tuânn khah kuân ê siann-tiāu.
Í-king thè-hiu ê Kepler se̍h-tē-uī-tshinn, sī thâu-tsi̍t-ê tshuē hē-guā kiânn-tshinn ê Thài-khong-bōng-uán-kiànn.
I kan-na tiàm thinn-tíng bóo tsi̍t-khu tshuē.
Tse 4000 lia̍p hē-guā kiânn-tshinn, ū tsi̍t-puànn lóng-sī i tshuē--tio̍h-ê。
M̄-koh iáu-leh ūn-tsok ê TESS jīm-bū tshuē-tio̍h koh khah tsuē, kui-ê thian-khu lóng tshuē-ē-tio̍h se̍h tshù-pinn siōng kng hit-lia̍p hîng-tshinn leh kiânn ê kiânn-tshinn.
Tshuē hē-guā kiânn-tshinn, m̄-nā ē-tàng pang-tsān jîn-luī koh-khah liáu-kái ú-tiū kî-tha sóo-tsāi, sī-m̄-sī ū-khó-lîng ū sìnn-miā, mā ē-tàngpang-tsān lán liáu-kái Tē-kiû kah Thài-iông-hē, sī án-ná hîng-sîng--ê.

## [English] 4000 Exoplanets
Over 4000 planets are now known to exist outside our Solar System.
Known as [exoplanets][exoplanets 1], this milestone was passed last month, as recorded by [NASA's Exoplanet Archive][NASA's Exoplanet Archive].
The [featured video][featured video] highlights these exoplanets in sound and light, starting chronologically from the first confirmed detection in 1992 and continuing into 2019.
The entire night sky is first [shown compressed][shown compressed] with the [central band][central band] of our [Milky Way Galaxy][Milky Way Galaxy] making a giant U.
[Exoplanets detected][Exoplanets detected] by slight jiggles in their parents-star's colors ([radial velocity][radial velocity]) appear in pink, while those detected by slight dips in their parent star's brightness [transit][transit] are shown in purple.
Further, those exoplanets [imaged directly][imaged directly] appear in orange, while those detected by [gravitationally magnifying][gravitationally magnifying e] the light of a background star [microlensing][microlensing] are shown in green.
The faster a planet orbits its parent star, the higher the accompanying [tone played][tone played].
The [retired][retired] [Kepler][Kepler] satellite has discovered [about half of these first 4000 exoplanets][about half of these first 4000 exoplanets] in just one region of the sky, while the [TESS mission][TESS mission] is on track to find even more, all over the sky, orbiting the [brightest][brightest] nearby stars.
Finding [exoplanets][exoplanets 2] not only helps humanity to better understand the potential [prevalence of life][prevalence of life] elsewhere in the universe, but also how our [Earth][Earth] and [Solar System][Solar System] were formed.


## 詞彙學習（漢羅/POJ/KIP/華語/English）
- 【系外行星】hē-gōa kiâⁿ-chhiⁿ/hē-guā kiânn-tshinn/系外行星/exoplanet
- 【徑向速度】kèng-hiòng sok-tō͘/kìng-hiòng sok-tōo/徑向速度/radial velocity
- 【里程埤】lí-têng-pi/lí-tîng-pi/里程埤/milestone
- 【銀河系】Gîn-hô-hē/Gîn-hô-hē/銀河系/Milky Way Galaxy
- 【中央帶】tiong-ng-tòa/tiong-ng-tuà/中央帶/central band
- 【凌星】lêng-chhiⁿ/lîng-tshinn/凌星/transit
- 【母恆星】bú-hêng-chhiⁿ/bú-hêng-chhiⁿ/母恆星/parent
- 【微重力透鏡效應】bî-tiōng-le̍k thàu-kiàⁿ-hāu-èng/bî-tiōng-le̍k thàu-kiàⁿ-hāu-èng/微重力透鏡效應/microlensing
- 【Kepler 踅地衛星】Kepler se̍h-tē ūi-chhiⁿ/Kepler se̍h-tē uī-tshinn/克卜勒繞地衛星/Kepler satellite
- 【TESS 任務】TESS jīm-bū/TESS jīm-bū/TESS 任務/TESS mission


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[exoplanets 1]:https://exoplanets.nasa.gov/what-is-an-exoplanet/about-exoplanets/
[NASA's Exoplanet Archive]:https://exoplanetarchive.ipac.caltech.edu/
[featured video]:https://www.youtube.com/watch?v=EAUwsXSENA4
[shown compressed]:https://www.youtube.com/watch?v=SjkWi9pf0dM
[central band]:https://apod.nasa.gov/apod/ap180418.html
[Milky Way Galaxy]:https://imagine.gsfc.nasa.gov/science/objects/milkyway1.html
[Exoplanets detected]:https://www.planetary.org/explore/space-topics/exoplanets/how-to-search-for-exoplanets.html
[radial velocity]:https://www.planetary.org/explore/space-topics/exoplanets/radial-velocity.html
[transit]:https://www.planetary.org/explore/space-topics/exoplanets/transit-photometry.html
[imaged directly]:https://www.planetary.org/explore/space-topics/exoplanets/direct-imaging.html
[gravitationally magnifying e]:https://apod.nasa.gov/apod/ap220705.html
[gravitationally magnifying t]:https://apod.tw/daily/20220705/
[microlensing]:https://www.planetary.org/explore/space-topics/exoplanets/microlensing.html
[tone played]:https://www.onlinepianist.com/virtual-piano
[retired]:https://www.jpl.nasa.gov/news/news.php?feature=7272
[Kepler]:https://www.nasa.gov/mission_pages/kepler/overview/index.html
[about half of these first 4000 exoplanets]:https://exoplanetarchive.ipac.caltech.edu/docs/counts_detail.html
[TESS mission]:https://www.nasa.gov/content/about-tess
[brightest]:https://apod.nasa.gov/apod/ap190625.html
[exoplanets 2]:https://en.wikipedia.org/wiki/Exoplanet
[prevalence of life]:https://exoplanets.nasa.gov/what-is-an-exoplanet/how-do-we-find-life/
[Earth]:https://apod.nasa.gov/apod/ap070325.html
[Solar System]:https://solarsystem.nasa.gov/solar-system/our-solar-system/in-depth/

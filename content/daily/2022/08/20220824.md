---
title: Webb 太空望遠鏡 翕--ê 車輪星系
date: 2022-08-24
publishdate: 2022-08-24T11:45:00+0800
tags: [free2share, Webb 太空望遠鏡, 烏洞, 交互作用, 玉夫座, 恆星形成區]
hero: https://apod.nasa.gov/apod/fap/image/2208/Cartwheel_Webb_960.jpg
summary: 對一寡人來講，這个看起來敢若是車輪。中心 ê 星系 kah 相連氣體看起來就敢若是輪仔 ê 框，所以正爿彼个星系就叫做車輪星系。
categories: [podcast]
vocals: [阿錕]
---

{{% apod %}}

- 原始文章：[The Cartwheel Galaxy from Webb](https://apod.nasa.gov/apod/ap220824.html)
- 影像來源：[NASA](https://www.nasa.gov/), [ESA](https://www.esa.int/), [CSA](https://www.asc-csa.gc.ca/eng/), [STScI](https://www.stsci.edu/), Webb ERO Production Team
- 老師 kah 學生：[Ideas for utilizing APOD in the classroom](https://apod.nasa.gov/apod/lib/apodclass.html)
- 跤踏車 ê 台語：[無仝部位 ê 講法](https://www.facebook.com/photo/?fbid=10207938763843351&set=a.1305347630164)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl8g3zer001pt01wfe0aoaftp" >}}

## [漢羅] Webb 太空望遠鏡 翕--ê 車輪星系
對一寡人來講，這个看起來敢若是車輪。
實際上，因為伊看起來敢若欲湠出去 ê 款，按呢中央 ê [星系][galaxy] kah 相連氣體看起來就親像是輪仔 ê 鋼條，所以正爿彼个星系就叫做 [車輪星系][Cartwheel Galaxy 1]。
毋閣對別人來講，這个看起來親像是星系 kah [星系之間足複雜 ê 交互作用][complicated interaction between galaxies]，咱這馬猶毋是蓋清楚到底發生啥物代誌。
[車輪星系][the Cartwheel] kah 倒爿彼兩个星系是 [仝一陣--ê][group of galaxies]，in 離咱差不多 5 億 光年遠，就 tī [玉夫座][constellation Sculptor] 遐。
較大彼个星系，伊 ê 框有 10 萬 [光年][light years] 闊。
是幾若个恆星形成區組成--ê，內底攏是足光、足大質量 ê 恆星。
車輪星系 ê 環形結構，是重力去 hŏng 破壞 ê 結果。
有一个較細 ê 星系 ùi 較大 ê 星系中央迵過，壓縮星際氣體 kah 塗粉，產生 [恆星形成][star formation] 波，kā 物質捒出去，就親像是水窟仔表面產生 [水波][ripple] 仝款。
[這張][The featured recent image] [車輪星系][Cartwheel Galaxy 2] 相片，是最近用 [Webb 太空望遠鏡][Webb Space Telescope] 翕--ê。
咱會當看著 [新 ê 細節][new details]：毋若會當看著新 ê 恆星做出來，閣會當看著星系 [中心烏洞][central black hole t] 附近 ê 運動情形。

## [POJ] Webb Thài-khong-bōng-oán-kiàⁿ hip--ê Chhia-lián-seng-hē
Tùi chi̍t-kóa-lâng lâi-kóng, chit-ê khòaⁿ--khí-lâi ká-ná sī chhia-lián.
Si̍t-chè siōng, in-ūi i khòaⁿ--khí-lâi ká-ná beh thòaⁿ--chhut-khì ê khoán,án-ni tiong-ng ê seng-hē kah sio-liân khì-thé khòaⁿ--khí-lâi to̍h chhin-chhiūⁿ sī liān-á ê kǹg-tiâu, só͘-í chiàⁿ-pêng hit-ê seng-hē to̍h kiò-chò Chhia-lián-seng-hē.
M̄-koh tùi pa̍t-lâng lâi-kóng, chit-ê khòaⁿ--khí-lâi chhin-chhiūⁿ sī seng-hē kah seng-hē chi-kan chiok ho̍k-cha̍p ê kau-hō͘-chok-iōng, lán chit-má iáu m̄-sī kài chheng-chhó͘ tàu-té hoat-seng siáⁿ-mih tāi-chì.
Chhia-lián seng-hē kah tò-pêng hit nn̄g-ê seng-hē sī kāng chi̍t-tīn--ê, in lī lán chha-put-to 5 ek kng-nî hn̄g, to̍h tī Gio̍k-hu-chō hiah.
Khah tōa hit-ê seng-hē, i ê kheng ū 10 bān kng-nî khoah.
Sī kúi-ā-ê hêng-chhiⁿ hêng-sêng-khu cho͘-sêng--ê, lāi-té lóng sī chiok kng, chiok tōa chit-liōng ê hêng-chhiⁿ.
Chhia-lián-seng-hē ê khoân-hêng kiat-kò͘, sī tiōng-le̍k khì hŏng phò-hoāi ê kiat-kó.
Ū chi̍t-ê khah sè ê seng-hē ùi khah tōa ê seng-hē tiong-ng thàng--kòe, ap-sok seng-chè khì-thé kah thô͘-hún, sán-seng hêng-chhiⁿ hêng-sêng pho, kā bu̍t-chit sak--chhut-khì, to̍h chhin-chhiūⁿ sī chúi khut-á piáu-bīn sán-seng chúi-pho kāng-khoán.
Chit-tiuⁿ Chhia-lián-seng-hē siòng-phìⁿ, sī chòe-kīn iōng Webb Thài-khong-bōng-oán-kiàⁿ hip--ê.
Lán ē-tàng khòaⁿ-tio̍h sin ê sè-chiat: m̄-nā ē-tàng khòaⁿ-tio̍h sin ê hêng-chhiⁿ chò--chhut-lâi, koh ē-tàng khòaⁿ-tio̍h seng-hē tiong-sim o͘-tōng hū-kīn ê ūn-tōng chêng-hêng.

## [KIP] Webb Thài-khong-bōng-uán-kiànn hip--ê Tshia-lián-sing-hē
Tuì tsi̍t-kuá-lâng lâi-kóng, tsit-ê khuànn--khí-lâi ká-ná sī tshia-lián.
Si̍t-tsè siōng, in-uī i khuànn--khí-lâi ká-ná beh thuànn--tshut-khì ê khuán,án-ni tiong-ng ê sing-hē kah sio-liân khì-thé khuànn--khí-lâi to̍h tshin-tshiūnn sī liān-á ê kǹg-tiâu, sóo-í tsiànn-pîng hit-ê sing-hē to̍h kiò-tsò Tshia-lián-sing-hē.
M̄-koh tuì pa̍t-lâng lâi-kóng, tsit-ê khuànn--khí-lâi tshin-tshiūnn sī sing-hē kah sing-hē tsi-kan tsiok ho̍k-tsa̍p ê kau-hōo-tsok-iōng, lán tsit-má iáu m̄-sī kài tshing-tshóo tàu-té huat-sing siánn-mih tāi-tsì.
Tshia-lián sing-hē kah tò-pîng hit nn̄g-ê sing-hē sī kāng tsi̍t-tīn--ê, in lī lán tsha-put-to 5 ik kng-nî hn̄g, to̍h tī Gio̍k-hu-tsō hiah.
Khah tuā hit-ê sing-hē, i ê khing ū 10 bān kng-nî khuah.
Sī kuí-ā-ê hîng-tshinn hîng-sîng-khu tsoo-sîng--ê, lāi-té lóng sī tsiok kng, tsiok tuā tsit-liōng ê hîng-tshinn.
Tshia-lián-sing-hē ê khuân-hîng kiat-kòo, sī tiōng-li̍k khì hŏng phò-huāi ê kiat-kó.
Ū tsi̍t-ê khah sè ê sing-hē uì khah tuā ê sing-hē tiong-ng thàng--kuè, ap-sok sing-tsè khì-thé kah thôo-hún, sán-sing hîng-tshinn hîng-sîng pho, kā bu̍t-tsit sak--tshut-khì, to̍h tshin-tshiūnn sī tsuí khut-á piáu-bīn sán-sing tsuí-pho kāng-khuán.
Tsit-tiunn Tshia-lián-sing-hē siòng-phìnn, sī tsuè-kīn iōng Webb Thài-khong-bōng-uán-kiànn hip--ê.
Lán ē-tàng khuànn-tio̍h sin ê sè-tsiat: m̄-nā ē-tàng khuànn-tio̍h sin ê hîng-tshinn tsò--tshut-lâi, koh ē-tàng khuànn-tio̍h sing-hē tiong-sim oo-tōng hū-kīn ê ūn-tōng tsîng-hîng.

## [English] The Cartwheel Galaxy from Webb
To some, it looks like a wheel of a cart.
In fact, because of its outward appearance, the presence of a central [galaxy][galaxy], and its connection with what looks like the spokes of a wheel, the galaxy on the right is known as the [Cartwheel Galaxy][Cartwheel Galaxy 1].
To others, however, it looks like a [complicated interaction between galaxies][complicated interaction between galaxies] awaiting explanation.
Along with the two galaxies on the left, [the Cartwheel][the Cartwheel] is part of a [group of galaxies][group of galaxies] about 500 million light years away in the [constellation Sculptor][constellation Sculptor].
The large galaxy's rim spans over 100,000 [light years][light years] and is composed of star forming regions filled with extremely bright and massive stars.
The Cartwheel's ring-like shape is the result of gravitational disruption caused by a smaller galaxy passing through a large one, compressing the interstellar gas and dust and causing a [star formation][star formation] wave to move out like a [ripple][ripple] across the surface of a pond.
[The featured recent image][The featured recent image] of the [Cartwheel Galaxy][Cartwheel Galaxy 2] by the [Webb Space Telescope][Webb Space Telescope] reveals [new details][new details] not only about where stars are forming, but also about activity near the galaxy's [central black hole][central black hole e].

## 詞彙學習（漢羅/POJ/KIP/華語/English）
- 【Webb 太空望遠鏡】Úi-peh Thài-khong-bōng-oán-kiàⁿ/Uí-peh Thài-khong-bōng-uán-kiànn/韋伯太空望遠鏡/Webb Space Telescope
- 【烏洞】o͘-tōng/oo-tōng/黑洞/black hole
- 【交互作用】kāu-hō͘-chok-iōng/kāu-hōo-tsok-iōng/交互作用/interaction
- 【玉夫座】Gio̍k-hu-chō/Gio̍k-hu-tsō/玉夫座/the constellation Sculptor
- 【恆星形成區】hêng-chhiⁿ hêng-sêng-khu/hîng-tshinn hîng-sîng-khu/恆星形成區/sta formation region

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply


[galaxy]:https://science.nasa.gov/astrophysics/focus-areas/what-are-galaxies
[Cartwheel Galaxy 1]:https://en.wikipedia.org/wiki/Cartwheel_Galaxy
[complicated interaction between galaxies]:https://apod.nasa.gov/apod/ap130514.html
[the Cartwheel]:https://apod.nasa.gov/apod/ap060118.html
[group of galaxies]:https://apod.nasa.gov/apod/ap070319.html
[constellation Sculptor]:http://hawastsoc.org/deepsky/scl/index.html
[light years]:https://spaceplace.nasa.gov/light-year/en/
[star formation]:https://science.nasa.gov/astrophysics/focus-areas/how-do-stars-form-and-evolve
[ripple]:https://www.youtube.com/watch?v=T9QwiBFN9gI
[The featured recent image]:https://webbtelescope.org/contents/news-releases/2022/news-2022-039
[Cartwheel Galaxy 2]:https://youtu.be/bfAjQX-eapc
[Webb Space Telescope]:https://www.nasa.gov/mission_pages/webb/observatory/index.html
[new details]:https://img.buzzfeed.com/buzzfeed-static/static/2016-05/3/13/enhanced/webdr09/enhanced-30243-1462295029-5.jpg
[central black hole e]:https://apod.nasa.gov/apod/ap210804.html
[central black hole t]:https://apod.tw/daily/20210804/

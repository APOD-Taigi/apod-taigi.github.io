---
title: Nova Scotia ê 北極光
date: 2022-04-02
publishdate: 2022-04-02T11:45:00+0800
tags: [太陽, 磁層, 北極光, 極光, 丑時, 北緯, 仙后座, 日冕物質噴出現象, 太陽活跳區, 地磁風暴]
hero: https://apod.nasa.gov/apod/image/2204/Z62_5747-Edit1090.jpg
summary: 這个北極光看--起來敢若是 tī 另外一个世界，毋閣這張相片確實是 tī 地球一个月清氣 ê 暗暝翕 ê。
---

{{% apod %}}

- 原始文章：[Nova Scotia Northern Lights](https://apod.nasa.gov/apod/ap220402.html)
- 影像來源 kah [版權][copyright]：[Jason Dain](mailto: firstname [dot] lastname [at] outlook)
- 台文翻譯：[An-Li Tsai][An-Li Tsai] ([NCU][NCU])

## [漢羅] Nova Scotia ê 北極光
這个北極光看--起來敢若是 tī [另外一个世界][otherworldly]，毋閣這張相片確實是 tī 地球一个月清氣 ê 暗暝翕 ê。
這是 3 月 31 丑時彼陣，tī 北緯 44 度翕 ê。
這張相片 ê 感光時間是 5 秒鐘久，是 ùi 加拿大 Nova Scotia 省 Martinique 海岸省立公園 向北爿翕 ê。
W-形 ê 仙后座 內底 ê 恆星，to̍h tī 地平線面頂、懸緯度 ê [紅色][through the red tint] 極光 後壁，爍咧爍咧。
[專門觀測太陽][Sun-staring] ê 太空船 有警告講，有可能會發生 [太空風暴][stormy space weather]。
所以觀測者知影講，應該會看著極光活動。
這个咱知影會發生 ê 地磁風暴，是 日冕物質噴出現象 (CME) 引起 ê。
這擺 ê 日冕物質噴出現象 (CME) 是 tī [活動力足強][prolific] ê 太陽活跳區 [第 2975 區][region 2975 t] 噴--出來 ê。
這會影響著咱 [美麗地球 ê 磁層][fair planet's magnetosphere]。

## [POJ] Nova Scotia ê Pak-ke̍k-kng
Chit-ê pak-ke̍k-kng khòaⁿ--khí-lâi ká-ná sī tī lēng-gōa chi̍t-ê sè-kài, m̄-koh chit-tiuⁿ siòng-phìⁿ khak-si̍t sī tī Tē-kiû chi̍t-ê chheng-khì ê àm-mî hip ê.
Che sī 3 goe̍h 31 thiú-sî hit-chūn, tī pak-hūi 44 tō͘ hip ê.
Chit-tiuⁿ siòng-phìⁿ ê kám-kng sî-kan sī 5 bió-cheng kú, sī ùi Ka-ná-tà Nova Scotia séng Martinique hái-hōaⁿ séng-li̍p kong-hn̂g hiòng pak-pêng hip ê.
W-hêng ê Sian-hiō-chō lāi-té ê hêng-chhiⁿ, to̍h tī tē-pêng-sòaⁿ bīn-téng, koân hūi-tō͘ ê âng-sek ke̍k-kng āu-piah, sih-leh sih-leh.
Choan-mn̂g koan-chhek Thài-iông ê Thài-khong-chûn ū kéng-kò kóng, ū khó-lêng ē hoat-seng thài-khong hong-pō.
Só͘-í koan-chhek-chiá chai-iáⁿ kóng, eng-kai ē khòaⁿ-tio̍h ke̍k-kng oa̍h-tāng.
Chit-ê lán chai-iáⁿ ē hoat-seng ê tē-chû hong-pō, sī Ji̍t-bián-bu̍t-chit phùn-chhut-hiān-siōng (CME) ín-khí ê.
Chit-pái ê Ji̍t-bián-bu̍t-chit phùn-chhut-hiān-siōng (CME) sī tī oa̍h-tōng-le̍k chiok kiông ê Thài-iông oa̍h-thiàu-khu tē 2975 khu phùn--chhut-lâi ê.
Che ē éng-hióng tio̍h lán bí-lē Tē-kiû ê chû-chân.

## [KIP] Nova Scotia ê Pak-ki̍k-kng
Tsit-ê pak-ki̍k-kng khuànn--khí-lâi ká-ná sī tī līng-guā tsi̍t-ê sè-kài, m̄-koh tsit-tiunn siòng-phìnn khak-si̍t sī tī Tē-kiû tsi̍t-ê tshing-khì ê àm-mî hip ê.
Tse sī 3 gue̍h 31 thiú-sî hit-tsūn, tī pak-huī 44 tōo hip ê.
Tsit-tiunn siòng-phìnn ê kám-kng sî-kan sī 5 bió-tsing kú, sī uì Ka-ná-tà Nova Scotia síng Martinique hái-huānn síng-li̍p kong-hn̂g hiòng pak-pîng hip ê.
W-hîng ê Sian-hiō-tsō lāi-té ê hîng-tshinn, to̍h tī tē-pîng-suànn bīn-tíng, kuân huī-tōo ê âng-sik ki̍k-kng āu-piah, sih-leh sih-leh.
Tsuan-mn̂g kuan-tshik Thài-iông ê Thài-khong-tsûn ū kíng-kò kóng, ū khó-lîng ē huat-sing thài-khong hong-pō.
Sóo-í kuan-tshik-tsiá tsai-iánn kóng, ing-kai ē khuànn-tio̍h ki̍k-kng ua̍h-tāng.
Tsit-ê lán tsai-iánn ē huat-sing ê tē-tsû hong-pō, sī Ji̍t-bián-bu̍t-tsit phùn-tshut-hiān-siōng (CME) ín-khí ê.
Tsit-pái ê Ji̍t-bián-bu̍t-tsit phùn-tshut-hiān-siōng (CME) sī tī ua̍h-tōng-li̍k tsiok kiông ê Thài-iông ua̍h-thiàu-khu tē 2975 khu phùn--tshut-lâi ê.
Tse ē íng-hióng tio̍h lán bí-lē Tē-kiû ê tsû-tsân.

## [English] Nova Scotia Northern Lights
This almost [otherworldly][otherworldly] display of northern lights was captured in clear skies during the early hours of March 31 from 44 degrees north latitude, planet Earth.
In a five second exposure the scene looks north from Martinique Beach Provincial Park in Nova Scotia, Canada.
Stars of the W-shaped constellation Cassiopeia shine well above the horizon, [through the red tint][through the red tint] of the higher altitude auroral glow.
Auroral activity was anticipated by skywatchers alerted to the possibility of [stormy space weather][stormy space weather] by [Sun-staring][Sun-staring] spacecraft.
The predicted geomagnetic storm was sparked as a coronal mass ejection, launched from [prolific][prolific] solar active [region 2975][region 2975 e], impacted our [fair planet's magnetosphere][fair planet's magnetosphere].

## 詞彙學習（台語漢字/POJ/KIP/華語漢字/English）
- 【北極光】pak-ke̍k-kng/pak-ki̍k-kng/北極光/northern lights
- 【極光】ke̍k-kng/ki̍k-kng/極光/aurora
- 【丑時】thiú-sî/thiú-sî/凌晨一點到三點/the early hours of a day
- 【北緯】pak-hūi/pak-huī/北緯/north latitude
- 【加拿大】Ka-ná-tà/Ka-ná-tà/加拿大/Canada
- 【Martinique 海岸省立公園】Martinique hái-hōaⁿ séng-li̍p kong-hn̂g/Martinique hái-huānn síng-li̍p kong-hn̂g/Martinique 海岸省立公園/Martinique Beach Provincial Park
- 【太陽】Thài-iông/Thài-iông/太陽/sun
- 【仙后座】Sian-hiō-chō/Sian-hiō-tsō/仙后座/Cassiopeia
- 【日冕物質噴出現象】Ji̍t-bián-bu̍t-chit phùn-chhut-hiān-siōng/Ji̍t-bián-bu̍t-tsit phùn-tshut-hiān-siōng/日冕物質抛射/coronal mass ejection (CME)
- 【太陽活跳區】Thài-iông-oa̍h-thiàu-khu/Thài-iông-ua̍h-thiàu-khu/太陽活動區/solar active region
- 【地磁風暴】tē-chû hong-pō/tē-tsû hong-pō/地磁風暴/geomagnetic storm
- 【磁層】chû-chân/tsû-tsân/磁層/magnetosphere
- 【3 月 31】saⁿ goe̍h saⁿ-it/sann gue̍h sann-it/3 月 31/March 31
- 【第 2975 區】tē jī-kiú-chhit-ngó͘ khu/tē jī-kiú-tshit-ngóo khu/第 2975 區/region 2975

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[otherworldly]:https://apod.nasa.gov/apod/ap170513.html
[through the red tint]:http://ffden-2.phys.uaf.edu/211.fall2000.web.projects/Christina%20Shaw/AuroraColors.html
[stormy space weather]:https://www.nasa.gov/feature/goddard/2021/five-questions-about-space-weather-and-its-effects-on-earth-answered
[Sun-staring]:https://soho.nascom.nasa.gov/data/realtime/realtime-update.html
[prolific]:https://spaceweatherarchive.com/2022/03/30/a-cannibal-cme-is-approaching-earth/
[region 2975 e]:https://apod.nasa.gov/apod/ap220401.html
[region 2975 t]:https://apod.tw/daily/20220401/
[fair planet's magnetosphere]:https://science.nasa.gov/heliophysics/focus-areas/magnetosphere-ionosphere

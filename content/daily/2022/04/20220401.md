---
title: 比薩敧塔 kah 活跳 ê 日頭
date: 2022-04-01
publishdate: 2022-04-01T11:45:00+0800
tags: [太陽盤, 比薩敧塔, 太陽活跳區, 濾光片, 太陽烏子, 太陽閃焰, 磁層, 日冕物質噴出現象, CME, 電波, X-級太陽閃焰, 緯度, 極光]
hero: https://apod.nasa.gov/apod/image/2204/sunspotsleaningtowerofpisa1024.jpg
summary: 這个霧霧 ê 天氣 成做大自然 ê 濾光片，予 3 月 27 這工 ê 日落景色內底，真簡單 to̍h 揣會著有名 ê 建築。
---

{{% apod %}}

- 原始文章：[Leaning Tower, Active Sun](https://apod.nasa.gov/apod/ap220401.html)
- 影像來源 kah [版權][copyright]：[Antonio Tartarini](giabar5insta@gmail.com)
- 台文翻譯：[An-Li Tsai][An-Li Tsai] ([NCU][NCU])

## [漢羅] 比薩敧塔 kah 活跳 ê 日頭
這个霧霧 ê 天氣 成做大自然 ê 濾光片，予咱 tī 3 月 27 這工 ê 日落景色內底，真簡單 to̍h 揣著有名 ê 建築。
太陽 to̍h chhāi tī 比薩大教堂 kah [有名 ê 比薩敧塔][famous Leaning Tower] 之間。
Kah 太陽盤比--起來，遮大粒 ê 太陽烏子，看--起來嘛是烏烏一點。
這是 tī 太陽活跳區 第 2975 到 2976 區 ê 大粒烏子。
一工後，[專門觀測太陽 ê 太空船][Sun-staring spacecraft] 隨看著 活跳區 第 2975 區 噴出 [活動力足強 ê 太陽閃焰][frenzy of solar flares]，閣有 兩擺 ê 日冕物質噴出現象 (CME)。
Tī 3 月 31 這工，對磁層上大 ê 影響，就是驅動 地磁風暴 kah tī [懸緯度夜空 ê 極光][aurorae in high-latitude]。
[3 月 30][On March 30]，活跳區 第 2975 區閣爆發矣！
這擺產生能量較懸 ê [X-級 太陽閃焰][X-class solar flare]，這會予地球面頂 ê 電波信號暫時斷--去。


## [POJ] Pí-sat khi-thah kah Oah-thiàu ê Ji̍t-thâu
Chit-ê bū-bū ê thiⁿ-khì chiâⁿ-chò tāi-chū-jiân ê lū-kng-phìⁿ, hō͘ lán tī 3 goe̍h 27 chit-kang ê ji̍t-lo̍h kéng-sek lāi-té, chin kán-tan to̍h chhōe-tio̍h ū-miâ ê kiàn-tio̍k.
Thài-iông to̍h chhāi tī Pí-sat Tōa-kàu-tn̂g kah ū-miâ ê Pí-sat khi-thah chi-kan.
Kah Thài-iông-pôaⁿ pí--khí-lâi, chiah tōa-lia̍p ê Thài-iông-o͘-chú, khòaⁿ--khí-lâi mā-sī o͘-o͘ chi̍t-tiám.
Che sī tī Thài-iông oa̍h-thiàu-khu tē 2975 kàu 2976 khu ê tōa-lia̍p o͘-chú.
Chi̍t-kang āu, choan-mn̂g koan-chhek Thài-iông ê thài-khong-chûn sûi khòaⁿ-tio̍h oa̍h-thiàu-khu tē 2975 khu phùn-chhut oa̍h-tōng-le̍k chiok kiông ê Thài-iông siám-iām, koh ū nn̄g-pái ê Ji̍t-bián-bu̍t-chit phùn-chhut-hiān-siōng (CME).
Tī 3 goe̍h 31 chit-kang, tùi chû-chân siōng tōa ê éng-hióng, tō-sī khu-tōng tē-chû hong-pō kah tī koân hūi-tō͘ iā-khong ê ke̍k-kng.
3 goe̍h 30, oa̍h-thiàu-khu tē 2975 khu koh po̍k-hoat ah!
Chit-pái sán-seng lêng-liōng khah koân ê X-kip Thài-iông siám-iām, che ē hō͘ Tē-kiû bīn-téng ê tiān-pho sìn-hō chiām-sî tn̄g--khì.

## [KIP] Pí-sat khi-thah kah Uah-thiàu ê Ji̍t-thâu
Tsit-ê bū-bū ê thinn-khì tsiânn-tsò tāi-tsū-jiân ê lū-kng-phìnn, hōo lán tī 3 gue̍h 27 tsit-kang ê ji̍t-lo̍h kíng-sik lāi-té, tsin kán-tan to̍h tshuē-tio̍h ū-miâ ê kiàn-tio̍k.
Thài-iông to̍h tshāi tī Pí-sat Tuā-kàu-tn̂g kah ū-miâ ê Pí-sat khi-thah tsi-kan.
Kah Thài-iông-puânn pí--khí-lâi, tsiah tuā-lia̍p ê Thài-iông-oo-tsú, khuànn--khí-lâi mā-sī oo-oo tsi̍t-tiám.
Tse sī tī Thài-iông ua̍h-thiàu-khu tē 2975 kàu 2976 khu ê tuā-lia̍p oo-tsú.
Tsi̍t-kang āu, tsuan-mn̂g kuan-tshik Thài-iông ê thài-khong-tsûn suî khuànn-tio̍h ua̍h-thiàu-khu tē 2975 khu phùn-tshut ua̍h-tōng-li̍k tsiok kiông ê Thài-iông siám-iām, koh ū nn̄g-pái ê Ji̍t-bián-bu̍t-tsit phùn-tshut-hiān-siōng (CME).
Tī 3 gue̍h 31 tsit-kang, tuì tsû-tsân siōng tuā ê íng-hióng, tō-sī khu-tōng tē-tsû hong-pō kah tī kuân huī-tōo iā-khong ê ki̍k-kng.
3 gue̍h 30, ua̍h-thiàu-khu tē 2975 khu koh po̍k-huat ah!
Tsit-pái sán-sing lîng-liōng khah kuân ê X-kip Thài-iông siám-iām, tse ē hōo Tē-kiû bīn-tíng ê tiān-pho sìn-hō tsiām-sî tn̄g--khì.

## [English] Leaning Tower, Active Sun
The natural filter of a hazy atmosphere offered this recognizable architecture at sunset view on March 27.
Dark against the solar disk, large sunspots in solar active regions 2975 and 2976 are wedged between the Duomo of Pisa and its [famous Leaning Tower][famous Leaning Tower].
Only one day later, [Sun-staring spacecraft][Sun-staring spacecraft] watched active region 2975 unleash a [frenzy of solar flares][frenzy of solar flares] along with two coronal mass ejections.
The largest impacted the magnetosphere on March 31 tiggering a geomagnetic storm and [aurorae in high-latitude][aurorae in high-latitude] night skies.
[On March 30][On March 30], active region 2975 errupted again with a powerful [X-class solar flare][X-class solar flare] that caused a temporary radio blackout on planet Earth.

## 詞彙學習（台語漢字/POJ/KIP/華語漢字/English）
- 【濾光片】lū-kng-phìⁿ/lū-kng-phìnn/濾光片/filter
- 【太陽盤】Thài-iông-pôaⁿ/Thài-iông-puânn/太陽盤/solar disk
- 【太陽烏子】Thài-iông o͘-chú/Thài-iông oo-tsú/太陽黑子/sunspot
- 【比薩大教堂】Pí-sat Tōa-kàu-tn̂g/Pí-sat Tuā-kàu-tn̂g/比薩大教堂/the Duomo of Pisa
- 【比薩敧塔】Pí-sat khi-thah/Pí-sat khi-thah/比薩斜塔/the Leaning Tower
- 【太陽活跳區】Thài-iông oa̍h-thiàu-khu/Thài-iông ua̍h-thiàu-khu/太陽活躍區/solar active region
- 【太陽閃焰】Thài-iông siám-iām/Thài-iông siám-iām/太陽閃焰/solar flare
- 【日冕物質噴出現象】Ji̍t-bián-bu̍t-chit phùn-chhut hiān-siōng/Ji̍t-bián-bu̍t-tsit phùn-tshut hiān-siōng/日冕物質拋射/coronal mass ejection (CME)
- 【磁層】chû-chân/tsû-tsân/磁層/magnetosphere
- 【地磁風暴】tē-chû hong-pō/tē-tsû hong-pō/地磁風暴/geomagnetic storm
- 【電波】tiān-pho/tiān-pho/電波/radio
- 【緯度】hūi-tō͘/huī-tōo/緯度/high-latitude
- 【極光】ke̍k-kng/ki̍k-kng/極光/aurora
- 【第 2975 區】tē jī-kiú-chhit-ngó͘ khu/tē jī-kiú-tshit-ngóo khu/第 2975 區/region 2975
- 【第 2976 區】tē jī-kiú-chhit-lio̍k khu/tē jī-kiú-chhit-lio̍k khu/第 2976 區/region 2976
- 【3 月 27】saⁿ goe̍h jī-chhit/sann gue̍h jī-tshit/3 月 27/March 27
- 【3 月 31】saⁿ goe̍h saⁿ-it/sann gue̍h sann-it/3 月 31/March 31
- 【3 月 30】saⁿ goe̍h saⁿ-cha̍p/sann gue̍h sann-tsa̍p/3 月 30/March 30

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[famous Leaning Tower]:https://en.wikipedia.org/wiki/Galileo%27s_Leaning_Tower_of_Pisa_experiment
[Sun-staring spacecraft]:https://soho.nascom.nasa.gov/data/realtime/realtime-update.html
[frenzy of solar flares]:https://spaceweatherarchive.com/2022/03/30/a-cannibal-cme-is-approaching-earth/
[aurorae in high-latitude]:https://spaceweathergallery.com/aurora_gallery.html
[On March 30]:https://twitter.com/TheSunToday/status/1509226327186026496/photo/2
[X-class solar flare]:https://www.swpc.noaa.gov/products/goes-x-ray-flux

---
title: Messier 24：人馬座恆星雲
date: 2022-04-07
publishdate: 2022-04-07T11:45:00+0800
tags: [人馬座恆星雲, Messier 24, M24, 雙筒千里鏡, 天文望遠鏡, 塗粉雲, 星際塗粉雲, 銀河系, 人馬座, 捲螺仔手骨, 恆星雲, B92, B93, 星空, 星系, 星團, 星雲]
hero: https://apod.nasa.gov/apod/fap/image/2204/M24_APOD_GabrielRodriguesSantosAPOD1100.jpg
summary: M24 kah 有名 ê Charles Messier 星表內底 ê 其他深空天體比起來，伊毋是一个較光 ê 星系、星團、抑是星雲。

---

{{% apod %}}

- 原始文章：[Messier 24: Sagittarius Star Cloud](https://apod.nasa.gov/apod/ap220407.html)
- 影像來源 kah [版權][copyright]：[Gabriel Rodrigues Santos](https://www.astrobin.com/users/grsotnas/)
- 台文翻譯：[An-Li Tsai][An-Li Tsai] ([NCU][NCU])

## [漢羅] Messier 24：人馬座恆星雲
[M24][M24] kah 有名 ê Charles Messier 星表內底 ê [其他深空天體][Unlike most entries] 比起來，伊毋是一个較光 ê 星系、星團、嘛毋是星雲。
Ùi 咱附近會閘光 ê 星際塗粉雲中央 ê 閬縫看過去，會當看著 咱銀河系 ê 人馬座 捲螺仔手骨 面頂，一寡較遠 ê 恆星。
你若是用 雙筒千里鏡 抑是用 細台天文望遠鏡 [tùi 這个恆星雲 硞硞 kā 相][When you gaze at the star cloud]，你 to̍h 親像是 ùi 一个 300 光年闊 ê 窗仔 看出去。
內底 ê 恆星 離咱地球 ê 距離，是比 1 萬光年閣較遠。
M24 有當時仔會叫做人馬座恆星雲，伊內底 ê 恆星 kā [這个華麗 ê 星空][this gorgeous starscape] 照甲有夠光。
這个望遠鏡景色是 tī 人馬座內底，伊 ê 闊度差不多是 3 度闊 抑是 6 粒月娘闊。
這幅景色 ê [中央頂懸][above center]，有 [看起來較烏][dark markings] ê B92 kah B93，閣有其他塗粉雲 kah 發光星雲，做伙指向銀河中心。


## [POJ] Messier 24: Jîn-má-chō Hêng-chhiⁿ-hûn
M24 kah ū-miâ ê Charles Messier seng-pió lāi-té ê kî-tha chhim-khong thian-thé pí khí-lâi, i m̄-sī chi̍t-ê khah kng ê seng-hē, seng-thoân, mā m̄-sī seng-hûn.
Ùi lán hū-kīn ē cha̍h-kng ê seng-chè-thô͘-hún-hûn tiong-ng ê làng-phāng khòaⁿ--kòe-khì, ē-tàng khòaⁿ-tio̍h lán Gîn-hô-hē ê Jîn-má-chō kńg-lê-á chhiú-kut bīn-téng, chi̍t-kóa khah hn̄g ê hêng-chhiⁿ.
Lí nā-sī iōng siang-tâng chhian-lí-kiàⁿ iah-sī iōng sè-tâi thian-bûn bōng-oán-kiàⁿ tùi chit-ê hêng-chhiⁿ-hûn kho̍k-kho̍k kā siòng, lí to̍h chhin-chhiūⁿ sī ùi chi̍t-ê 300 kng-nî khoah ê thang-á khòaⁿ--chhut-khì.
Lāi-té ê hêng-chhiⁿ lî lán Tē-kiû ê kū-lî, sī pí 1 bān kng-nî koh-khah hn̄g.
M24 ū-tang-sî-á ē kiò-chò Jîn-má-chō hêng-chhiⁿ-hûn, i lāi-té ê hêng-chhiⁿ kā chit-ê hôa-lē ê seng-khong chiò kah ū-kàu kng.
Chit-ê bōng-oán-kiàⁿ kéng-sek sī tī Jîn-má-chō lāi-té, i ê khoah-tō͘ chha-put-to sī 3 tō͘ khoah iah-sī 6 lia̍p goe̍h-niû khoah.
Chit-pak kéng-sek ê tiong-ng téng-koân, ū khòaⁿ--khí-lâi khah o͘ ê B92 kah B93, koh ū kî-tha thô͘-hún-hûn kah hoat-kng seng-hûn, chò-hóe chí-hiòng Gîn-hô tiong-sim.

## [KIP] Messier 24: Jîn-má-tsō Hîng-tshinn-hûn
Ḿ4 kah ū-miâ ê Charles Messier sing-pió lāi-té ê kî-tha tshim-khong thian-thé pí khí-lâi, i m̄-sī tsi̍t-ê khah kng ê sing-hē, sing-thuân, mā m̄-sī sing-hûn.
Uì lán hū-kīn ē tsa̍h-kng ê sing-tsè-thôo-hún-hûn tiong-ng ê làng-phāng khuànn--kuè-khì, ē-tàng khuànn-tio̍h lán Gîn-hô-hē ê Jîn-má-tsō kńg-lê-á tshiú-kut bīn-tíng, tsi̍t-kuá khah hn̄g ê hîng-tshinn.
Lí nā-sī iōng siang-tâng tshian-lí-kiànn iah-sī iōng sè-tâi thian-bûn bōng-uán-kiànn tuì tsit-ê hîng-tshinn-hûn kho̍k-kho̍k kā siòng, lí to̍h tshin-tshiūnn sī uì tsi̍t-ê 300 kng-nî khuah ê thang-á khuànn--tshut-khì.
Lāi-té ê hîng-tshinn lî lán Tē-kiû ê kū-lî, sī pí 1 bān kng-nî koh-khah hn̄g.
Ḿ4 ū-tang-sî-á ē kiò-tsò Jîn-má-tsō hîng-tshinn-hûn, i lāi-té ê hîng-tshinn kā tsit-ê huâ-lē ê sing-khong tsiò kah ū-kàu kng.
Tsit-ê bōng-uán-kiànn kíng-sik sī tī Jîn-má-tsō lāi-té, i ê khuah-tōo tsha-put-to sī 3 tōo khuah iah-sī 6 lia̍p gue̍h-niû khuah.
Tsit-pak kíng-sik ê tiong-ng tíng-kuân, ū khuànn--khí-lâi khah oo ê B92 kah B93, koh ū kî-tha thôo-hún-hûn kah huat-kng sing-hûn, tsò-hué tsí-hiòng Gîn-hô tiong-sim.

## [English] Messier 24: Sagittarius Star Cloud
[Unlike most entries][Unlike most entries] in Charles Messier's famous catalog of deep sky objects, [M24][M24] is not a bright galaxy, star cluster, or nebula.
It's a gap in nearby, obscuring interstellar dust clouds that allows a view of the distant stars in the Sagittarius spiral arm of our Milky Way galaxy.
[When you gaze at the star cloud][When you gaze at the star cloud] with binoculars or small telescope you are looking through a window over 300 light-years wide at stars some 10,000 light-years or more from Earth.
Sometimes called the Small Sagittarius Star Cloud, M24's luminous stars fill [this gorgeous starscape][this gorgeous starscape].
Covering over 3 degrees or the width of 6 full moons in the constellation Sagittarius, the telescopic field of view includes [dark markings][dark markings] B92 and B93 just [above center][above center], along with other clouds of dust and glowing nebulae toward the center of the Milky Way.

## 詞彙學習（漢羅/POJ/KIP/華語/English）
- 【星系】seng-hē/sing-hē/星系/galaxy
- 【星團】seng-thoân/sing-thuân/星團/star cluster
- 【星雲】seng-hûn/sing-hûn/星雲/nebula
- 【人馬座】Jîn-má-chō/Jîn-má-tsō/人馬座/Sagittarius
- 【捲螺仔手骨】kńg-lê-á chhiú-kut/kńg-lê-á tshiú-kut/螺旋手臂、旋臂/spiral arm
- 【雙筒千里鏡】siang-tâng chhian-lí-kiàⁿ/siang-tâng tshian-lí-kiànn/雙筒望遠鏡/binoculars
- 【天文望遠鏡】thian-bûn bōng-oán-kiàⁿ/thian-bûn bōng-uán-kiànn/天文望遠鏡/telescope
- 【人馬座恆星雲】Jîn-má-chō hêng-chhiⁿ-hûn/Jîn-má-tsō hîng-tshinn-hûn/人馬座恆星雲/the Small Sagittarius Star Cloud
- 【星際塗粉雲】seng-chè thô͘-hún-hûn/sing-tsè thôo-hún-hûn/星際塵埃雲/interstellar dust clouds
- 【恆星雲】hêng-chhiⁿ-hûn/hîng-tshinn-hûn/恆星雲/star cloud
- 【星空】seng-khong/sing-khong/星空/starscape
- 【M24】M jī-cha̍p-sì/M jī-tsa̍p-sì/M24/Messier 24
- 【B92】B káu-cha̍p-jī/B káu-tsa̍p-jī/B92/B92
- 【B93】B káu-cha̍p-saⁿ/B káu-tsa̍p-sann/B93/B93


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Unlike most entries]:https://www.nasa.gov/content/goddard/hubble-s-messier-catalog
[M24]:http://www.messier.seds.org/m/m024.html
[When you gaze at the star cloud]:https://oneminuteastronomer.com/4460/small-sagittarius-star-cloud/
[this gorgeous starscape]:https://www.astrobin.com/qkqlgl/
[dark markings]:https://ui.adsabs.harvard.edu/abs/1919ApJ....49....1B/abstract
[above center]:https://apod.nasa.gov/apod/ap100708.html

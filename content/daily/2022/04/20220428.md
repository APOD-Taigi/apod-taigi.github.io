---
title: 佮 湖 做伴 ê 天琴座流星
date: 2022-04-28
publishdate: 2022-04-28T11:45:00+0800
tags: [天琴座流星, 天琴座流星雨, 長週期彗星, 彗星 Thatcher, 流星雨, 下半月, 火流星]
hero: https://apod.nasa.gov/apod/fap/image/2204/LyridoverChinaJeffDai1024.jpg
summary: 四月 24 翻點了後，這粒佇天頂 光-iàⁿ-iàⁿ 的天琴座流星，綴銀河中央盤 ê 方向咧行。

---
{{% apod %}}

- 原始文章：[Lyrid of the Lake](https://apod.nasa.gov/apod/ap220428.html)
- 影像來源 kah [版權][copyright]：[Jeff Dai](http://www.twanight.org/Dai) ([TWAN](http://www.twanight.org/))
- 台文翻譯：[An-Li Tsai][An-Li Tsai] ([NCU][NCU])

## [漢羅] 佮 湖 做伴 ê 天琴座流星
4 月 24 天欲光進前，這粒佇天頂 光-iàⁿ-iàⁿ ê [天琴座流星][Lyrid meteor]，綴銀河中央盤 ê 方向咧行。
無偌久，伊 ê 反射光就投影佇中國雲南省念湖 ê 湖面。
這个 [逐年攏看會著 ê 天琴座流星雨][The annual Lyrid meteor shower]，是目前咱知影上老 ê 流星雨。
逐年四月底 ê 時陣，咱美麗 ê 地球會行過 長週期彗星 Thatcher 佇伊軌道留落來 ê 塗粉。
這个時陣就是天琴座流星雨 ê 活跳期。
順這粒 [火流星][fireball t] ê 軌跡，倒轉去揣伊來 ê 方向，就會揣著 [流星雨 ê 輻射點][the shower's radiant]。
這个輻射點就佇天琴座，佇北天春季天頂較懸 ê 所在，無佇這幅圖內底。
佇這个天星閃閃爍爍 ê 夜空，下半月才拄 peh--起來，月光就按呢投影佇恬靜 ê 湖面。

## [POJ] Kah Ô͘ chò-phōaⁿ ê Thian-khîm-chō liû-chhiⁿ
4 goe̍h 24 thiⁿ beh kng chìn-chêng, chi̍t lia̍p tī thiⁿ-téng kng-iàⁿ-iàⁿ ê Thian-khîm-chō liû-chhiⁿ, tòe Gîn-hô tiong-iong-pôaⁿ ê hong-hiòng leh kiâⁿ.
Bô-gōa-kú, i ê hoán-siā-kng to̍h tâu-iáⁿ tī Tiong-kok Hûn-lâm-séng Liām-ô͘ ê ô͘-bīn.
Chit ê ta̍k-nî lóng khòaⁿ-ē-tio̍h ê Thian-khîm-chō liû-chhiⁿ-hō͘, sī bo̍k-chêng lán chai-iáⁿ siōng lāu ê liû-chhiⁿ-hō͘.
Ta̍k-nî sì goe̍h té ê sî-chūn, lán bí-lē ê Tē-kiû ē kiâⁿ kòe tn̂g-chiu-kî hui-chhiⁿ Thatcher tī i kúi-tō lâu--lo̍h-lâi ê thô͘-hún.
Chit ê sî-chūn to̍h sī Thian-khîm-chō liû-chhiⁿ-hō͘ ê oa̍h-thiàu-kî.
Sūn chit lia̍p hóe-liû-chhiⁿ ê kúi-jiah, tò-tńg--khì chhōe i lâi ê hong-hiòng, to̍h ē chhōe tio̍h liû-chhiⁿ-hō͘ ê hok-siā-tiám.
Chit ê hok-siā-tiám to̍h tī Thian-khîm-chō, tī pak-thian chhun-kùi thiⁿ-téng khah koân ê só͘-chāi, bô tī chit pak tô͘ lāi-té.
Tī chit ê thiⁿ-chhiⁿ siám-siám-sih-sih ê iā-khong, ē-pòaⁿ-goe̍h chiah tú peh--khí-lâi, goe̍h-kng to̍h án-ni tâu-iáⁿ tī tiām-chēng ê ô͘-bīn.

## [KIP] Kah Ôo tsò-phuānn ê Thian-khîm-tsō liû-tshinn
4 gue̍h 24 thinn beh kng tsìn-tsîng, tsi̍t lia̍p tī thinn-tíng kng-iànn-iànn ê Thian-khîm-tsō liû-tshinn, tuè Gîn-hô tiong-iong-puânn ê hong-hiòng leh kiânn.
Bô-guā-kú, i ê huán-siā-kng to̍h tâu-iánn tī Tiong-kok Hûn-lâm-síng Liām-ôo ê ôo-bīn.
Tsit ê ta̍k-nî lóng khuànn-ē-tio̍h ê Thian-khîm-tsō liû-tshinn-hōo, sī bo̍k-tsîng lán tsai-iánn siōng lāu ê liû-tshinn-hōo.
Ta̍k-nî sì gue̍h té ê sî-tsūn, lán bí-lē ê Tē-kiû ē kiânn kuè tn̂g-tsiu-kî hui-tshinn Thatcher tī i kuí-tō lâu--lo̍h-lâi ê thôo-hún.
Tsit ê sî-tsūn to̍h sī Thian-khîm-tsō liû-tshinn-hōo ê ua̍h-thiàu-kî.
Sūn tsit lia̍p hué-liû-tshinn ê kuí-jiah, tò-tńg--khì tshuē i lâi ê hong-hiòng, to̍h ē tshuē tio̍h liû-tshinn-hōo ê hok-siā-tiám.
Tsit ê hok-siā-tiám to̍h tī Thian-khîm-tsō, tī pak-thian tshun-kuì thinn-tíng khah kuân ê sóo-tsāi, bô tī tsit pak tôo lāi-té.
Tī tsit ê thinn-tshinn siám-siám-sih-sih ê iā-khong, ē-puànn-gue̍h tsiah tú peh--khí-lâi, gue̍h-kng to̍h án-ni tâu-iánn tī tiām-tsīng ê ôo-bīn.

## [English] Lyrid of the Lake
In the early hours of April 24 this bright [Lyrid meteor][Lyrid meteor] flashed along the central Milky Way.
For a moment, it cast a bright reflection across Lake Nian, Yunnan province, China.
[The annual Lyrid meteor shower][The annual Lyrid meteor shower], one of the oldest known, is active in late April, as our fair planet plows through dust left along the orbit of long-period comet Thatcher.
The trail of the bright [fireball][fireball e] points back toward [the shower's radiant][the shower's radiant] in the constellation Lyra high in the northern springtime sky and off the top of the frame.
Just rising in that starry sky, light from a third quarter moon also cast a glow on the peaceful waters of the lake.

## 詞彙學習（台語漢字/POJ/KIP/華語漢字/English）
- 【天琴座流星】Thian-khîm-chō liû-chhiⁿ/Thian-khîm-tsō liû-tshinn/天琴座流星/Lyrid meteor
- 【天琴座】Thian-khîm-chō/Thian-khîm-tsō/天琴座流星/the constellation Lyra
- 【長週期彗星】tn̂g-chiu-kî hui-chhiⁿ/tn̂g-tsiu-kî hui-tshinn/長週期彗星/long-period comet
- 【火流星】hóe-liû-chhiⁿ/hóe-liû-chhiⁿ/火流星/fireball
- 【流星雨】liû-chhiⁿ-hō͘/liû-tshinn-hōo/流星雨/meteor shower
- 【輻射點】hok-siā-tiám/hok-siā-tiám/輻射點/radiant
- 【下半月】ē-pòaⁿ-goe̍h/ē-puànn-gue̍h/下弦月/third quarter moon
- 【4 月 24】sì goe̍h jī-sì/sì gue̍h jī-sì/4 月 24 日/April 24


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Lyrid meteor]:https://earthsky.org/astronomy-essentials/everything-you-need-to-know-lyrid-meteor-shower/
[The annual Lyrid meteor shower]:https://solarsystem.nasa.gov/asteroids-comets-and-meteors/meteors-and-meteorites/lyrids/in-depth/
[fireball e]:https://apod.nasa.gov/apod/ap211012.html
[fireball t]:https://apod.tw/daily/20211012/
[the shower's radiant]:https://apod.nasa.gov/apod/ap200512.html

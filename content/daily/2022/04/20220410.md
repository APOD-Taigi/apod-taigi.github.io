---
title: 月球南極 ê 烏影
date: 2022-04-10
publishdate: 2022-04-10T11:45:00+0800
tags: [顯微鏡, 月球, 多重光照圖, 月球日, 月球探測軌道太空船, 隕石坑, 太陽能, 水冰, 直徑]
hero: https://apod.nasa.gov/apod/fap/image/2204/SouthPoleShadows_LRO_960.jpg
summary: 這張月球表面 ê 相片敢是 tī 顯微鏡下底翕 ê？毋是呢！這是用闊幅 kha-mé-lah 翕 ê 多重光照圖。
categories: [podcast]
vocals: [阿錕]
---

{{% apod %}}

- 原始文章：[Shadows at the Moon's South Pole](https://apod.nasa.gov/apod/ap220410.html)
- 影像來源：[NASA](https://www.nasa.gov/), [Arizona State U.](https://sese.asu.edu/), [Lunar Reconnaissance Orbiter](https://lunar.gsfc.nasa.gov/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl2w3gkzk02ll01xr4sgm1y7x" >}}

## [漢羅] 月球南極 ê 烏影
這張月球表面 ê 相片敢是 tī 顯微鏡下底翕 ê？
毋是呢！
這是用闊幅 kha-mé-lah 翕 ê [多重光照圖][multi-temporal illumination map]。
為著欲產生這張圖，[月球探測軌道太空船][Lunar Reconnaissance Orbiter spacecraft] tī 6 个月球日（地球 ê 6 個月）ê 時間內底，khêng 1700 張影像，以 [月球南極][Moon's south pole] 為中心，kā 無仝角度 ê 相片重複疊去-lih。
落尾 [這張圖][featured map]，就是重重疊疊 ê 結果。
表面每一點，其實是去予 [太陽][Sun] 照著 ê 時間比例。
Tī 光照圖中央附近，有一个直徑 19 公里 ê [Shackleton][Shackleton] [隕石坑][crater] 底，伊完全攏 tī [烏影內底][in shadow]。
[月球南極][lunar south pole] to̍h tī 時鐘 9 點方向 ê 隕石坑 ê 邊仔。
月球南北極 ê 隕石坑底會永遠 tī [烏影][shadow] 內底，毋閣山頂會 [一直去予太陽光][continuous sunlight] 照著。
這張圖 tùi [未來欲起 ê 基地][future outposts] 來講實在是真好用。
[去予烏影閘暗去 ê 隕石坑][shadowed crater] 底，會當提來做 [保存水冰][reservoirs of water-ice] ê 水庫。
照會著 [太陽光][solar power] ê 山頂，會當提來做儉太陽能 ê [好所在][good locations]。

## [POJ] Goe̍h-kiû Lâm-ke̍k ê O͘-iáⁿ
Chit-tiuⁿ Goe̍h-kiû piáu-bīn ê siòng-phìⁿ kám sī tī hián-bî-kiàⁿ ē-té hip ê?
M̄-sī neh!
Che sī iōng khoah-pak kha-mé-lah hip ê to-têng kng-chiò-tô͘.
Ūi-tio̍h beh sán-seng chit-tiuⁿ tô͘, Goe̍h-kiû thàm-chhek kúi-tō thài-khong-chûn tī 6 ê Goe̍h-kiû-ji̍t (Tē-kiû ê 6 kò goe̍h) ê sî-kan lāi-té, khêng 1700 tiuⁿ iáⁿ-siōng, í Goe̍h-kiû lâm-ke̍k ûi tiong-sim, kā bô kâng kak-tō͘ ê siòng-phìⁿ tiông-ho̍k tha̍h--khì-lih.
Lo̍h-bóe chit-tiuⁿ tô͘, tō-sī têng-têng-tha̍h-tha̍h ê kiat-kò͘.
Piáu-bīn múi-chi̍t-tiám, kî-si̍t sī khì hō͘ Thài-iông chiò-tio̍h ê sî-kan pí-lē.
Tī kng-chiò-tô͘ tiong-ng hū-kīn, ū chi̍t-ê ti̍t-kèng 19 kong-lí ê Shackleton ún-se̍k-kheⁿ-té, i oân-choân lóng tī o͘-iáⁿ lāi-té.
Goe̍h-kiû lâm-ke̍k to̍h tī sî-cheng 9 tiám hong-hiòng ê ún-se̍k-kheⁿ ê piⁿ-á.
Goe̍h-kiû lâm-pak-ke̍k ê ún-se̍k-kheⁿ ē éng-oán tī o͘-iáⁿ lāi-té, m̄-koh soaⁿ-téng ē it-ti̍t khì hō͘ Thài-iông-kng chiò-tio̍h.
Chit-tiuⁿ tô͘ tùi bī-lâi beh khì ê ki-tē lâi kóng si̍t-chāi sī chin hó-iōng.
Khì hō͘ o͘-iáⁿ cha̍h-àm--khì ê ún-se̍k-kheⁿ-té, ē-tàng the̍h-lâi chò pó-chûn chúi-peng ê chúi-khò͘.
Chió ē-tio̍h Thài-iông-kng ê soaⁿ-téng, ē-tàng the̍h-lâi chò khiām thài-iông-lêng ê hó só͘-chāi.

## [KIP] Gue̍h-kiû Lâm-ki̍k ê Oo-iánn
Tsit-tiunn Gue̍h-kiû piáu-bīn ê siòng-phìnn kám sī tī hián-bî-kiànn ē-té hip ê?
M̄-sī neh!
Tse sī iōng khuah-pak kha-mé-lah hip ê to-tîng kng-tsiò-tôo.
Uī-tio̍h beh sán-sing tsit-tiunn tôo, Gue̍h-kiû thàm-tshik kuí-tō thài-khong-tsûn tī 6 ê Gue̍h-kiû-ji̍t (Tē-kiû ê 6 kò gue̍h) ê sî-kan lāi-té, khîng 1700 tiunn iánn-siōng, í Gue̍h-kiû lâm-ki̍k uî tiong-sim, kā bô kâng kak-tōo ê siòng-phìnn tiông-ho̍k tha̍h--khì-lih.
Lo̍h-bué tsit-tiunn tôo, tō-sī tîng-tîng-tha̍h-tha̍h ê kiat-kòo.
Piáu-bīn muí-tsi̍t-tiám, kî-si̍t sī khì hōo Thài-iông tsiò-tio̍h ê sî-kan pí-lē.
Tī kng-tsiò-tôo tiong-ng hū-kīn, ū tsi̍t-ê ti̍t-kìng 19 kong-lí ê Shackleton ún-si̍k-khenn-té, i uân-tsuân lóng tī oo-iánn lāi-té.
Gue̍h-kiû lâm-ki̍k to̍h tī sî-tsing 9 tiám hong-hiòng ê ún-si̍k-khenn ê pinn-á.
Gue̍h-kiû lâm-pak-ki̍k ê ún-si̍k-khenn ē íng-uán tī oo-iánn lāi-té, m̄-koh suann-tíng ē it-ti̍t khì hōo Thài-iông-kng tsiò-tio̍h.
Tsit-tiunn tôo tuì bī-lâi beh khì ê ki-tē lâi kóng si̍t-tsāi sī tsin hó-iōng.
Khì hōo oo-iánn tsa̍h-àm--khì ê ún-si̍k-khenn-té, ē-tàng the̍h-lâi tsò pó-tsûn tsuí-ping ê tsuí-khòo.
Tsió ē-tio̍h Thài-iông-kng ê suann-tíng, ē-tàng the̍h-lâi tsò khiām thài-iông-lîng ê hó sóo-tsāi.

## [English] Shadows at the Moon's South Pole
Was this image of the Moon's surface taken with a microscope?
No -- it's a [multi-temporal illumination map][multi-temporal illumination map] made with a wide-angle camera.
To create it, the [Lunar Reconnaissance Orbiter spacecraft][Lunar Reconnaissance Orbiter spacecraft] collected 1,700 images over a period of 6 lunar days (6 Earth months), repeatedly covering an area centered on the [Moon's south pole][Moon's south pole] from different angles.
The resulting images were stacked to produce the [featured map][featured map] -- representing the percentage of time each spot on the surface was illuminated by the [Sun][Sun].
Remaining convincingly [in shadow][in shadow], the floor of the 19-kilometer diameter [Shackleton][Shackleton] [crater][crater] is seen near the map's center.
The [lunar south pole][lunar south pole] itself is at about 9 o'clock on the crater's rim.
Crater floors near the lunar south and north poles can remain in permanent [shadow][shadow], while mountain tops can remain in nearly [continuous sunlight][continuous sunlight].
Useful for [future outposts][future outposts], the [shadowed crater][shadowed crater] floors could offer [reservoirs of water-ice][reservoirs of water-ice], while the sunlit mountain tops offer [good locations][good locations] to collect [solar power][solar power].

## 詞彙學習（漢羅/POJ/KIP/華語/English）
- 【顯微鏡】hián-bî-kiàⁿ/hián-bî-kiànn/顯微鏡/microscope
- 【月球探測軌道太空船】Goe̍h-kiû thàm-chhek kúi-tō thài-khong-chûn/Gue̍h-kiû thàm-tshik kuí-tō thài-khong-tsûn/月球勘測軌道飛行器/Lunar Reconnaissance Orbiter spacecraft
- 【月球日】goe̍h-kiû-ji̍t/gue̍h-kiû-ji̍t/月球日/lunar day
- 【多重光照圖】to-têng kng-chiò-tô͘/to-tîng kng-tsiò-tôo/多重光照圖/multi-temporal illumination map
- 【水冰】chúi-peng/tsuí-ping/水冰/water-ice
- 【直徑】ti̍t-kèng/ti̍t-kìng/直徑/diameter


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[multi-temporal illumination map]:http://lroc.sese.asu.edu/posts/271
[Lunar Reconnaissance Orbiter spacecraft]:https://lunar.gsfc.nasa.gov/about.html
[Moon's south pole]:https://en.wikipedia.org/wiki/Lunar_south_pole
[featured map]:http://lroc.sese.asu.edu/posts/271
[Sun]:https://solarsystem.nasa.gov/solar-system/sun/in-depth/
[in shadow]:https://svs.gsfc.nasa.gov/4043
[Shackleton]:https://www.south-pole.com/p0000097.htm
[crater]:https://en.wikipedia.org/wiki/Shackleton_(crater)
[lunar south pole]:https://apod.nasa.gov/apod/ap200206.html
[shadow]:https://apod.nasa.gov/apod/ap190722.html
[continuous sunlight]:https://i.ytimg.com/vi/zlngRTDQMAk/hqdefault.jpg
[future outposts]:https://www.nasa.gov/specials/artemis/
[shadowed crater]:https://youtu.be/EA46nq6klPw
[reservoirs of water-ice]:https://apod.nasa.gov/apod/ap101025.html
[good locations]:https://www.whatnextnow.com/home/solar/where-is-the-best-location-on-earth-for-solar-energy
[solar power]:https://climatekids.nasa.gov/concentrating-solar/

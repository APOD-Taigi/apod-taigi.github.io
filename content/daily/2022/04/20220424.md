---
title: 共宇宙分--開
date: 2022-04-24
publishdate: 2022-04-24T11:45:00+0800
tags: [Schrödinger 的貓咪仔, 毫秒, 量子力學, 多重宇宙, 量子決定]
hero: https://apod.nasa.gov/apod/fap/image/1704/SatelliteSale_NASA_960_split3.jpg
summary: 佇你揤這粒開關進前，你閣有另外兩个宇宙通揀。等你揤這粒開關了後，你就會活 tī 唯一 ê 一个宇宙矣。
---

{{% apod %}}

- 原始文章：[Split the Universe](https://apod.nasa.gov/apod/ap220424.html)
- 影像來源：[NASA](https://www.nasa.gov/), Erwin Schrödinger's cat
- 欲耍「Schrödinger 的貓咪仔」：愛去 [原文網站](https://apod.nasa.gov/apod/ap220424.html) 耍
- 台文翻譯：[An-Li Tsai][An-Li Tsai] ([NCU][NCU])

## [漢羅] 共宇宙分--開
佇你揤這粒開關進前，未來猶有兩種宇宙通揀。
等你揤這粒開關了後，你就會活 tī 唯一 ê 一个宇宙矣。
遮是彼个有名 ê [Schrödinger 的貓咪仔][Schrödinger's cat experiment] ê 網路實驗。
你若是 kā [這幅圖內底太空人][featured astronaut image] 提咧 ê 彼張圖 ê 紅色開關揤落去，這幅圖會有兩款結果：一款是太空人提著一隻活--ê 貓咪仔，一款是太空人提著一隻死--去 ê 貓咪仔。
你揤落去彼陣，[你大腦 ê 腦波][wiring of your brain] kah 你 ê 電子設備會 tī 毫秒短 ê 時間內鬥空好勢，產生一个應該是 [量子力學][randomness of quantum mechanics] [主導 ê 隨機結果][result dominated]。
有一寡人相信講，你個人發起 ê [量子決定][quantum decision]，會 kā 宇宙分做兩个，活--ê 貓咪仔 kah 死--去 ê 貓咪仔 會 tī [較大 ê 多重宇宙][larger multiverse] 內底 ê 無仝宇宙同齊存在。
另外一寡人相信講，你揤開關彼陣，就會用一款你進前無法度預測 ê 方式，kā 兩个可能 ê [宇宙][universes] [合做][collapse] 一个矣。
閣有一寡人相信講，[宇宙][the universe t] 是古典、[確定 ê][deterministic]。
所以你揤開關彼陣，袂 kā 宇宙分做兩个，干焦會 kā 自開始就決定 ê 結果揤出來爾爾。
咱 [逐工一幅天文圖][APOD] 相信講，毋管這件代誌是偌爾 [白痴][silly]，你猶是會揤這粒開關。
毋管出現佗一个結果，你應該攏會思考一下仔人生。
抑是兩下仔！

## [POJ] Kā Ú-tiū pun--khui
Tī lí chhi̍h chit-lia̍p khai-koan chìn-chêng, bī-lâi iáu ū nn̄g-chióng ú-tiū thang kéng.
Tán lí chhi̍h chit-lia̍p khai-koan liáu-āu, lí to̍h ē oa̍h tī ûi-it ê chi̍t-ê ú-tiū ah.
Chiah sī hit-ê ū-miâ ê Schrödinger ê niau-mi-á ê bāng-lō͘ si̍t-giām.
Lí nā-sī kā chit pak tô͘ lāi-té thài-khong-jîn the̍h-leh ê hit tiuⁿ tô͘ ê âng-sek khai-koan chhi̍h--lo̍h-khì, chit-pak tô͘ ē ū nn̄g-khoán kiat-kó:
Chi̍t khoán sī thài-khong-jîn the̍h-tio̍h chi̍t chiah oa̍h--ê niau-mi-á, chi̍t khoán sī thài-khong-jîn the̍h-tio̍h chi̍t chiah sí--khì ê niau-mi-á.
Lí chhi̍h--lo̍h-khì hit-chūn, lí tōa-náu ê náu-pho kah lí ê tiān-chú siat-pī ē tī hô-bió té ê sî-kan lāi tàu-khang hó-sè, sán-seng chi̍t ê èng-kai sī liōng-chú le̍k-ha̍k chú-tō ê sûi-ki kiat-kó.
Ū chi̍t-kóa lâng siong-sìn kóng, lí kò-jîn hoat-khí ê liōng-chú koat-tēng, ē kā ú-tiū pun chò nn̄g-ê, oa̍h--ê niau-mi-á kah sí--khì ê niau-mi-á ē tī khah tōa ê to-têng ú-tiū lāi-té ê bô-kâng ú-tiū tâng-chê chûn-chāi.
Lēng-gōa chi̍t-kóa lâng siong-sìn kóng, lí chhi̍h khai-koan hit-chūn, to̍h ē iōng chi̍t-khoán lí chìn-chêng bô-hoat-tō͘ ū-chhek ê hong-sek, kā nn̄g-ê khó-lêng ê ú-tiū ha̍p chò chi̍t-ê ah.
Koh ū chi̍t-kóa lâng siong-sìn kóng, ú-tiū sī kó͘-tián, khak-tēng ê.
Só͘-í lí chhi̍h khai-koan hit-chūn, bē kā ú-tiū pun chò nn̄g-ê, kan-na ē kā chūx khai-sí to̍h koat-tēng ê kiat-kó chhi̍h--chhut-lâi niā-niā.
Lán Ta̍k-kang-chit-pak-thian-bûn-tô͘ siong-sìn kóng, m̄-koán chit kiāⁿ tāi-chì sī gŏa-nī pe̍h-chhi, lí iáu-sī ē chhi̍h chi̍t-lia̍p khai-koan.
M̄-koán chhut-hiān to̍h chi̍t-ê kiat-kó, lí èng-kai lóng ē su-khó chi̍t-ē-á jîn-seng.
Ia̍h-sī nn̄g-ê-á!

## [KIP] Kā Ú-tiū pun--khui
Tī lí tshi̍h tsit-lia̍p khai-kuan tsìn-tsîng, bī-lâi iáu ū nn̄g-tsióng ú-tiū thang kíng.
Tán lí tshi̍h tsit-lia̍p khai-kuan liáu-āu, lí to̍h ē ua̍h tī uî-it ê tsi̍t-ê ú-tiū ah.
Tsiah sī hit-ê ū-miâ ê Schrödinger ê niau-mi-á ê bāng-lōo si̍t-giām.
Lí nā-sī kā tsit pak tôo lāi-té thài-khong-jîn the̍h-leh ê hit tiunn tôo ê âng-sik khai-kuan tshi̍h--lo̍h-khì, tsit-pak tôo ē ū nn̄g-khuán kiat-kó:
Tsi̍t khuán sī thài-khong-jîn the̍h-tio̍h tsi̍t tsiah ua̍h--ê niau-mi-á, tsi̍t khuán sī thài-khong-jîn the̍h-tio̍h tsi̍t tsiah sí--khì ê niau-mi-á.
Lí tshi̍h--lo̍h-khì hit-tsūn, lí tuā-náu ê náu-pho kah lí ê tiān-tsú siat-pī ē tī hô-bió té ê sî-kan lāi tàu-khang hó-sè, sán-sing tsi̍t ê ìng-kai sī liōng-tsú li̍k-ha̍k tsú-tō ê suî-ki kiat-kó.
Ū tsi̍t-kuá lâng siong-sìn kóng, lí kò-jîn huat-khí ê liōng-tsú kuat-tīng, ē kā ú-tiū pun tsò nn̄g-ê, ua̍h--ê niau-mi-á kah sí--khì ê niau-mi-á ē tī khah tuā ê to-tîng ú-tiū lāi-té ê bô-kâng ú-tiū tâng-tsê tsûn-tsāi.
Līng-guā tsi̍t-kuá lâng siong-sìn kóng, lí tshi̍h khai-kuan hit-tsūn, to̍h ē iōng tsi̍t-khuán lí tsìn-tsîng bô-huat-tōo ū-tshik ê hong-sik, kā nn̄g-ê khó-lîng ê ú-tiū ha̍p tsò tsi̍t-ê ah.
Koh ū tsi̍t-kuá lâng siong-sìn kóng, ú-tiū sī kóo-tián, khak-tīng ê.
Sóo-í lí tshi̍h khai-kuan hit-tsūn, bē kā ú-tiū pun tsò nn̄g-ê, kan-na ē kā chūx khai-sí to̍h kuat-tīng ê kiat-kó tshi̍h--tshut-lâi niā-niā.
Lán Ta̍k-kang-tsit-pak-thian-bûn-tôo siong-sìn kóng, m̄-kuán tsit kiānn tāi-tsì sī gŏa-nī pe̍h-tshi, lí iáu-sī ē tshi̍h tsi̍t-lia̍p khai-kuan.
M̄-kuán tshut-hiān to̍h tsi̍t-ê kiat-kó, lí ìng-kai lóng ē su-khó tsi̍t-ē-á jîn-sing.
Ia̍h-sī nn̄g-ê-á!

## [English] Split the Universe
Just now, before you hit the button, two future universes are possible.
After pressing the button, though, you will live in only one.
A real-web version of the famous [Schrödinger's cat experiment][Schrödinger's cat experiment] clicking the red button in the [featured astronaut image][featured astronaut image] should transform that image into a picture of the same astronaut holding one of two cats -- one living, or one dead.
The timing of your click, combined with the [wiring of your brain][wiring of your brain] and the millisecond timing of your device, will all conspire together to create a [result dominated][result dominated], potentially, by the [randomness of quantum mechanics][randomness of quantum mechanics].
Some believe that your personally-initiated [quantum decision][quantum decision] will split the universe in two, and that both the live-cat and dead-cat universes exist in separate parts of a [larger multiverse][larger multiverse].
Others believe that the result of your click will [collapse][collapse] the two possible [universes][universes] into one -- in a way that could not have been predicted beforehand.
Yet others believe that [the universe][the universe e] is classically [deterministic][deterministic], so that by pressing the button you did not *really* split the universe, but just carried out an action predestined since time began.
[We][We] at [APOD][APOD] believe that however [silly][silly] you may feel clicking the red button, and regardless of the outcome, you should have a thought-provoking day.
Or two.

## 詞彙學習（漢羅/POJ/KIP/華文/English）
- 【Schrödinger 的貓咪仔】Schrödinger ê niau-mi-á/Schrödinger ê niau-mi-á/薛丁格的貓/Schrödinger's cat
- 【毫秒】hô-bió/hô-bió/毫秒/millisecond
- 【量子力學】liōng-chú le̍k-ha̍k/liōng-tsú li̍k-ha̍k/量子力學/quantum mechanics
- 【多重宇宙】to-têng ú-tiū/to-tîng ú-tiū/多重宇宙/multiverse
- 【量子決定】liōng-chú koat-tēng/liōng-tsú kuat-tīng/量子決定/quantum decision


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[NASA e]:https://www.nasa.gov/
[NASA t]:https://apod.tw/
[Schrödinger's cat experiment]:https://en.wikipedia.org/wiki/Schr%C3%B6dinger's_cat
[featured astronaut image]:https://www.flickr.com/photos/nasacommons/7678545042
[wiring of your brain]:https://www.nature.com/nrn/journal/v9/n4/full/nrn2258.html
[result dominated]:https://ui.adsabs.harvard.edu/abs/2014PhRvD..90l3514A/abstract
[randomness of quantum mechanics]:https://en.wikipedia.org/wiki/Quantum_indeterminacy
[quantum decision]:https://asterisk.apod.com/viewtopic.php?f=39&t=21138
[larger multiverse]:https://www.preposterousuniverse.com/blog/2011/05/26/are-many-worlds-and-the-multiverse-the-same-idea/
[collapse]:https://en.wikipedia.org/wiki/Wave_function_collapse
[universes]:https://www.nasa.gov/content/universe-missions-list
[the universe e]:https://apod.nasa.gov/apod/ap220316.html
[the universe t]:https://apod.tw/daily/20220316/
[deterministic]:http://backreaction.blogspot.com/2021/12/does-superdeterminism-save-quantum.html
[We]:https://apod.nasa.gov/apod/ap200616.html
[APOD]:https://apod.nasa.gov/apod/ap150616.html
[silly]:https://assets.entrepreneur.com/content/3x2/2000/how-win-social-media-right-now-silly-cat-pics-dont-cut.jpg?crop=1:1

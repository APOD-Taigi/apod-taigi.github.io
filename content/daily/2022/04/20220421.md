---
title: 阿波羅 16 號 翕 ê 月球全景圖
date: 2022-04-21
publishdate: 2022-04-21T11:45:00+0800
tags: [登月小艇, 獵戶座, 阿波羅 16 號, 太空人, 指揮服務船 Casper, 月球, 全景圖, 探測車]
hero: https://apod.nasa.gov/apod/fap/image/2204/Apollo-16-station-10crop1110.jpg
summary: 50 冬前 ê 1972 年 4 月 20，阿波羅 16 號 ê 登月小艇 獵戶座 降落 tī 月球倚咱這爿 ê 中南部 ê Descartes 高地。
---

{{% apod %}}

- 原始文章：[Apollo 16 Moon Panorama](https://apod.nasa.gov/apod/ap220421.html)
- 影像來源：[Apollo 16](http://science.ksc.nasa.gov/history/apollo/apollo-16/apollo-16.html), [NASA](http://www.nasa.gov/); 全景圖組合：[Mike Constantine](http://moonpans.com/)
- 咱來慶祝：[地球日](https://nasa.6connex.com/event/NASAScience/NASA-at-Earth-Day/login)
- 台文翻譯：[An-Li Tsai][An-Li Tsai] ([NCU][NCU])

## [漢羅] 阿波羅 16 號 翕 ê 月球全景圖
[50 冬前 ê 1972 年 4 月 20，阿波羅 16 號][Fifty years ago, April 20, 1972, Apollo 16's] ê 登月小艇 獵戶座 登陸 tī 月球倚咱這爿 ê 中南部 ê Descartes 高地。
太空人 [Ken Mattingly][Ken Mattingly] tī 貼心 ê 指揮服務船 Casper 面頂踅月球咧行 ê 時陣，獵戶座 共 [John Young 佮 Charles Duke][John Young and Charles Duke] chhōa 到 月球表面。
In 兩个會 [tī 月球面頂 3 工][three days on the Moon] 左右。
這是 kā 幾若張相片 [(編號 AS16-117-18814 到 AS16-117-18820)][(AS16-117-18814 to AS16-117-18820)] 組合起來 ê 全景圖，是 tī 第三擺、嘛是上尾擺 tī 月球表面探索 ê 時陣 翕 ê。
倒爿遠方彼台 to̍h 是登月小艇。
頭前彼台是 [電子登月探測車][electric lunar roving]。
Duke 當咧操作 kha-mé-lah，Young 當咧 kā 高增益通訊天線 撨 tùi 天頂 [地球 ê 方向][toward planet Earth t]。


## [POJ] A-pho-lô 16 hō hip ê Goe̍h-kiû choân-kéng-tô͘
50 tang chêng ê 1972 nî 4 goe̍h 20, A-pho-lô 16 hō ê teng-goe̍h sió-théng La̍h-hō͘-chō teng-lio̍k tī Goe̍h-kiû óa lán chit pêng ê tiong-lâm-pō͘ ê Descartes ko-tē.
Thài-khong-jîn Ken Mattingly tī tah-sim ê chí-hui-ho̍k-bū-chûn Casper bīn-téng se̍h Goe̍h-kiû leh kiâⁿ ê sî-chūn, La̍h-hō͘-chō kā John Young kah Charles Duke chhōa kàu Goe̍h-kiû piáu-bīn.
In nn̄g-ê ē tī Goe̍h-kiû bīn-téng 3 kang chó-iū.
Che sī kā kúi-ā-tiuⁿ siòng-phìⁿ (pian-hō AS16-117-18814 kàu AS16-117-18820) cho͘-ha̍p khí-lâi ê choân-kéng-tô͘, sī tī tē saⁿ pái, mā sī siōng bóe pái tī Goe̍h-kiû piáu-bīn thàm-soh ê sî-chūn hip ê.
Tò-pêng oán-hong hit-tâi to̍h sī teng-goe̍h sió-théng.
Thâu-chêng hit-tâi sī tiān-chú teng-goe̍h thàm-chhek-chhia.
Duke tng-leh chhau-chok kha-mé-lah, Young tng-leh kā ko-cheng-ek thong-sìn thian-sòaⁿ chhiâu tùi thiⁿ-téng Tē-kiû ê hong-hiòng.

## [KIP] A-pho-lô 16 hō hip ê Gue̍h-kiû tsuân-kíng-tôo
50 tang tsîng ê 1972 nî 4 gue̍h 20, A-pho-lô 16 hō ê ting-gue̍h sió-thíng La̍h-hōo-tsō ting-lio̍k tī Gue̍h-kiû uá lán tsit pîng ê tiong-lâm-pōo ê Descartes ko-tē.
Thài-khong-jîn Ken Mattingly tī tah-sim ê tsí-hui-ho̍k-bū-tsûn Casper bīn-tíng se̍h Gue̍h-kiû leh kiânn ê sî-tsūn, La̍h-hōo-tsō kā John Young kah Charles Duke tshuā kàu Gue̍h-kiû piáu-bīn.
In nn̄g-ê ē tī Gue̍h-kiû bīn-tíng 3 kang tsó-iū.
Tse sī kā kuí-ā-tiunn siòng-phìnn (pian-hō AS16-117-18814 kàu AS16-117-18820) tsoo-ha̍p khí-lâi ê tsuân-kíng-tôo, sī tī tē sann pái, mā sī siōng bué pái tī Gue̍h-kiû piáu-bīn thàm-soh ê sî-tsūn hip ê.
Tò-pîng uán-hong hit-tâi to̍h sī ting-gue̍h sió-thíng.
Thâu-tsîng hit-tâi sī tiān-tsú ting-gue̍h thàm-tshik-tshia.
Duke tng-leh tshau-tsok kha-mé-lah, Young tng-leh kā ko-tsing-ik thong-sìn thian-suànn tshiâu tuì thinn-tíng Tē-kiû ê hong-hiòng.

## [English] Apollo 16 Moon Panorama

[Fifty years ago, April 20, 1972, Apollo 16's][Fifty years ago, April 20, 1972, Apollo 16's] lunar module Orion touched down on the Moon's near side in the south-central Descartes Highlands.
While astronaut [Ken Mattingly][Ken Mattingly] orbited overhead in Casper the friendly command and service module the Orion brought [John Young and Charles Duke][John Young and Charles Duke] to the lunar surface.
The pair would spend nearly [three days on the Moon][three days on the Moon].
Constructed from images [(AS16-117-18814 to AS16-117-18820)][(AS16-117-18814 to AS16-117-18820)] taken near the end of their third and final surface excursion this panoramic view puts the lunar module in the distance toward the left.
Their [electric lunar roving][electric lunar roving] vehicle in the foreground, Duke is operating the camera while Young aims the high gain communications antenna skyward, [toward planet Earth][toward planet Earth e].

## 詞彙學習（台語漢字/POJ/KIP/華語漢字/English）
- 【全景圖】choân-kéng-tô͘/tsuân-kíng-tôo/全景圖/panorama
- 【阿波羅 16 號】A-pho-lô cha̍p-la̍k hō/A-pho-lô tsa̍p-la̍k hō/阿波羅 16 號/Apollo 16
- 【1972 年 4 月 20】i̍t-kiú-chhit-jī nî sì goe̍h jī-cha̍p/i̍t-kiú-tshit-jī nî sì gue̍h jī-tsa̍p/1972 年 4 月 20/April 20, 1972
- 【指揮服務船】chí-hui ho̍k-bū chûn/tsí-hui ho̍k-bū tsûn/指揮服務船/command and service module
- 【AS16-117-18814】AS it-lio̍k it-it-chhit it-it-chhit it-pat-pat/AS it-lio̍k it-it-tshit it-it-tshit it-pat-pat/AS16-117-18814/AS16-117-18814
- 【AS16-117-18820】AS it-lio̍k it-it-chhit it-pat-pat jī-khòng/AS it-lio̍k it-it-tshit it-pat-pat jī-khòng/AS16-117-18820/AS16-117-18820
- 【登月小艇】teng-goe̍h sió-théng/ting-gue̍h sió-thíng/登月小艇/the lunar module
- 【高增益】ko cheng-ek/ko tsing-ik/高增益/high gain
- 【通訊天線】thong-sìn tiān-sòaⁿ/thong-sìn tiān-suànn/通訊天線/communications antenna
- 【太空人】thài-khong-jîn/thài-khong-jîn/太空人/astronaut
- 【探測車】thàm-chhek-chhia/thàm-tshik-tshia/探測車/rover


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Fifty years ago, April 20, 1972, Apollo 16's]:https://en.wikipedia.org/wiki/Apollo_16
[Ken Mattingly]:https://en.wikipedia.org/wiki/Apollo_16#/media/File:Apollo_16_crew.jpg
[John Young and Charles Duke]:https://en.wikipedia.org/wiki/Apollo_16#/media/File:Apollo_16_crew.jpg
[three days on the Moon]:https://www.hq.nasa.gov/alsj/a16/a16.html
[(AS16-117-18814 to AS16-117-18820)]:https://www.hq.nasa.gov/alsj/a16/images16.html#M117
[electric lunar roving]:https://apod.nasa.gov/apod/ap130129.html
[toward planet Earth e]:https://apod.nasa.gov/apod/ap210429.html
[toward planet Earth t]:https://apod.tw/daily/20210429/

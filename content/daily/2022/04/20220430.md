---
title: M44：鬼宿星團
date: 2022-04-30
publishdate: 2022-04-30T11:45:00+0800
tags: [鬼宿星團, M44, 蜂岫星團, 畢宿星團, 巨蟹座, 金牛座, 分子雲, 大分子雲, 紅巨星, 天文望遠鏡, 雙筒千里鏡, 開放星團, Charles Messier 星表, Messier 星表, 物鏡, 主序帶, 角寸尺, 速翕]
hero: https://apod.nasa.gov/apod/fap/image/2204/M44-resized1024.jpg
summary: M44 是咱太陽系附近 ê 星團之一，伊離咱干焦 600 光年遠爾爾。伊嘛叫做 蜂岫星團 抑是 鬼宿星團。

---

{{% apod %}}

- 原始文章：[M44: The Beehive Cluster](https://apod.nasa.gov/apod/ap220430.html)
- 影像來源 kah [版權][copyright]：[Drew Evans](https://www.astrobin.com/users/DrewJEvans/)
- 台文翻譯：[An-Li Tsai][An-Li Tsai] ([NCU][NCU])

## [漢羅] M44：鬼宿星團
M44 是咱太陽系附近 ê 星團之一，伊離咱干焦 600 光年遠爾爾。
伊嘛叫做 [蜂岫星團 抑是 鬼宿星團][Praesepe or the Beehive cluster]。
伊內底 ê 恆星攏足少年 ê，差不多有 6 億歲，太陽是 [45 億][billion] 歲。
M44 ê 歲數，佮 佇金牛座內底的 [畢宿星團][Hyades] 差不多，in 佇太空 ê 運動方式嘛差不多。
所以 in 兩个 去 hŏng 認為講，是 ùi 仝一个大分子雲生出來 ê。
M44 chhāi 佇哩 巨蟹座 內底，是一个 15 光年闊 ê [開放星團][An open cluster]，內底差不多有 1000 粒恆星。
這个闊度佇天頂 ê 角寸尺，差不多是 3 粒月娘 (1.5 度) 遐爾闊。
M44 自古早時代就通人知，咱用目睭直接看就看會著。
這个星團 tī 18 世紀編 ê [Charles Messier][Charles Messier's] 星表內底，排第 44。
伊去予編入去星表進前，hŏng 講做是一个較暗 ê 星雲、抑是 天頂 ê 雲霧。
一直到天文望遠鏡出現了後，咱才有法度知影星團內底，其實是一粒一粒 ê 恆星。
對有雙筒千里鏡 ê 現代觀星者來講，這个星團是一个有名 ê 觀測目標。
這張星團 ê [團體相片][telescopic group snapshot]，是用天文望遠鏡 速翕 ê。
星團內底一寡 [較黃][yellowish tinted]、較冷 ê [紅巨星][red giants]，就四界 chhāi 佇較藍、較光、較燒 ê 主序帶恆星之間。
相片內底彼寡 [繞射光尖][diffraction spikes]，表示講 in 是星團內底較光 ê 恆星。
這个形是 ùi 望遠鏡 物鏡面頂 ê 十字線來 ê。



## [POJ] M44: Kúi-siù-seng-thoân
M44 sī lán Thài-iông-hē hū-kīn ê seng-thoân chi-it.
I mā kiò-chò Phang-siū-seng-hûn iah-sī Kúi-siù-seng-thoân.
I lāi-té ê hêng-chhiⁿ lóng chiok siàu-liân ê, chha-put-to ū la̍k-ek hòe, Thài-iông sī 45 ek hòe.
M44 ê hòe-sò͘ kah Kim-gû-chō lāi-té ê Pit-siù-seng-thoân chha-put-to, in tī thài-khong ê ūn-tōng hong-sek mā chha-put-to.
Só͘-í in nn̄g khì hŏng jīn-ûi kóng, sī ùi kâng chi̍t ê tōa hūn-chú-hûn siⁿ--chhut-lâi ê.
M44 chhāi tī lih Kū-hē-chō lāi-té, sī chi̍t ê 15 kng-nî khoah ê khai-hòng-seng-thoân, lāi-té chha-put-to ū 1000 lia̍p hêng-chhiⁿ.
Chit ê khoah-tō͘ tī thiⁿ-téng ê kak-chhùn-chhioh, chha-put-to sī 3 lia̍p goe̍h-niû (1.5 tō͘) hiah-nī khoah.
M44 chū kó͘-chá sî-tāi to̍h thong-lâng-chai, lán iōng ba̍k-chiu ti̍t-chiap khòaⁿ to̍h khòaⁿ-ē-tio̍h.
Chit ê seng-thoân tī 18 sè-kí pian ê Charles Messier seng-piáu lāi-té, pâi tē 44.
I khì hō͘ pian ji̍p-khì seng-piáu chìn-chêng, hŏng kóng chò sī chi̍t-ê khah àm ê seng-hûn, iah-sī thiⁿ-téng ê hûn-bū.
It-ti̍t kàu thian-bûn bōng-oán-kiàⁿ chhut-hiān liáu-āu, lán chiah ū hoat-tō͘ chai-iáⁿ seng-thoân lāi-té, kî-si̍t sī chi̍t-lia̍p chi̍t-lia̍p ê hêng-chhiⁿ.
Tùi ū siang-tâng chhian-lí-kiàⁿ ê hiān-tāi koan-seng-chiá lâi kóng, chit ê ū-miâ ê koan-chhek bo̍k-piau.
Chit tiuⁿ seng-thoân ê thoân-thé siòng-phìⁿ, sī iōng thian-bûn bōng-oán-kiàⁿ sok-hip ê.
Seng-thoân lāi-té chi̍t-kóa khah n̂g, khah léng ê âng-kū-chhiⁿ, to̍h sì-kè chhāi tī khah nâ, khah kng, khah sio ê chú-sī-tài chi-kan.
Siòng-phìⁿ lāi-té hit-kóa jiàu-siā kng-chiam, piáu-sī kóng in sī seng-thoân lāi-té khah kng ê hêng-chhiⁿ.
Chit ê hêng sī ùi bōng-oán-kiàⁿ bu̍t-kiàⁿ bīn-téng ê si̍p-jī-sòaⁿ lâi ê.


## [KIP] M44: Kuí-siù-sing-thuân
M44 sī lán Thài-iông-hē hū-kīn ê sing-thuân tsi-it.
I mā kiò-tsò Phang-siū-sing-hûn iah-sī Kuí-siù-sing-thuân.
I lāi-té ê hîng-tshinn lóng tsiok siàu-liân ê, tsha-put-to ū la̍k-ik huè, Thài-iông sī 45 ik huè.
M44 ê huè-sòo kah Kim-gû-tsō lāi-té ê Pit-siù-sing-thuân tsha-put-to, in tī thài-khong ê ūn-tōng hong-sik mā tsha-put-to.
Sóo-í in nn̄g khì hŏng jīn-uî kóng, sī uì kâng tsi̍t ê tuā hūn-tsú-hûn sinn--tshut-lâi ê.
M44 tshāi tī lih Kū-hē-tsō lāi-té, sī tsi̍t ê 15 kng-nî khuah ê khai-hòng-sing-thuân, lāi-té tsha-put-to ū 1000 lia̍p hîng-tshinn.
Tsit ê khuah-tōo tī thinn-tíng ê kak-tshùn-tshioh, tsha-put-to sī 3 lia̍p gue̍h-niû (1.5 tōo) hiah-nī khuah.
M44 tsū kóo-tsá sî-tāi to̍h thong-lâng-tsai, lán iōng ba̍k-tsiu ti̍t-tsiap khuànn to̍h khuànn-ē-tio̍h.
Tsit ê sing-thuân tī 18 sè-kí pian ê Charles Messier sing-piáu lāi-té, pâi tē 44.
I khì hōo pian ji̍p-khì sing-piáu tsìn-tsîng, hŏng kóng tsò sī tsi̍t-ê khah àm ê sing-hûn, iah-sī thinn-tíng ê hûn-bū.
It-ti̍t kàu thian-bûn bōng-uán-kiànn tshut-hiān liáu-āu, lán tsiah ū huat-tōo tsai-iánn sing-thuân lāi-té, kî-si̍t sī tsi̍t-lia̍p tsi̍t-lia̍p ê hîng-tshinn.
Tuì ū siang-tâng tshian-lí-kiànn ê hiān-tāi kuan-sing-tsiá lâi kóng, tsit ê ū-miâ ê kuan-tshik bo̍k-piau.
Tsit tiunn sing-thuân ê thuân-thé siòng-phìnn, sī iōng thian-bûn bōng-uán-kiànn sok-hip ê.
Sing-thuân lāi-té tsi̍t-kuá khah n̂g, khah líng ê âng-kū-tshinn, to̍h sì-kè tshāi tī khah nâ, khah kng, khah sio ê tsú-sī-tài tsi-kan.
Siòng-phìnn lāi-té hit-kuá jiàu-siā kng-tsiam, piáu-sī kóng in sī sing-thuân lāi-té khah kng ê hîng-tshinn.
Tsit ê hîng sī uì bōng-uán-kiànn bu̍t-kiànn bīn-tíng ê si̍p-jī-suànn lâi ê.



## [English] M44: The Beehive Cluster
A mere 600 light-years away, M44 is one of the closest star clusters to our solar system.
Also known as the [Praesepe or the Beehive cluster][Praesepe or the Beehive cluster] its stars are young though, about 600 million years old compared to our Sun's 4.5 [billion][billion] years.
Based on similar ages and motion through space, M44 and the even closer [Hyades][Hyades] star cluster in Taurus are thought to have been born together in the same large molecular cloud.
[An open cluster][An open cluster] spanning some 15 light-years, M44 holds 1,000 stars or so and covers about 3 full moons (1.5 degrees) on the sky in the constellation Cancer.
Visible to the unaided eye, M44 has been recognized since antiquity.
Described as a faint cloud or celestial mist long before being included as the 44th entry in [Charles Messier's][Charles Messier's] 18th century catalog, the cluster was not resolved into its individual stars until telescopes were available.
A popular target for modern, binocular-equiped sky gazers, the cluster's few [yellowish tinted][yellowish tinted], cool, [red giants][red giants] are scattered through the field of its brighter hot blue main sequence stars in this [telescopic group snapshot][telescopic group snapshot].
Dramatic [diffraction spikes][diffraction spikes] highlighting the brighter cluster members were created with string crossed in front of the telescope's objective lens.

## 詞彙學習（漢羅/POJ/KIP/華語/English）
- 【鬼宿星團】Kúi-siù-seng-thoân/Kuí-siù-sing-thuân/鬼宿星團/Beehive cluster
- 【蜂岫星團】Phang-siū-seng-thoân/Phang-siū-sing-thuân/蜂巢星團/Praesepe
- 【金牛座】Kim-gû-chō/Kim-gû-tsō/金牛座/Taurus
- 【畢宿星團】Pit-siù-seng-thoân/Pit-siù-sing-thuân/畢宿星團/Hyades star cluster
- 【巨蟹座】Kū-hē-chō/Kū-hē-tsō/巨蟹座/the constellation Cancer
- 【大分子雲】tōa hūn-chú-hûn/tuā hūn-tsú-hûn/大分子雲/large molecular cloud
- 【開放星團】khai-hòng-seng-thoân/khai-hòng-sing-thuân/開放星團/open cluster
- 【Charles Messier 星表】Charles Messier seng-piáu/Charles Messier sing-piáu/梅西爾星表/Charles Messier's catalog
- 【紅巨星】âng-kū-chhiⁿ/âng-kū-tshinn/紅巨星/red giant
- 【繞射光尖】jiàu-siā-kng-chiam/jiàu-siā-kng-tsiam/繞射針狀體/diffraction spikes
- 【物鏡】bu̍t-kiàⁿ/bu̍t-kiànn/物鏡/objective lens
- 【天文望遠鏡】thian-bûn bōng-oán-kiàⁿ/thian-bûn bōng-uán-kiànn/天文望遠鏡/astronomical telescope
- 【雙筒千里鏡】siang-tâng chhian-lí-kiàⁿ/siang-tâng tshian-lí-kiànn/雙筒望遠鏡/binocular
- 【主序帶】chú-sī-tài/tsú-sī-tài/主序帶/main sequence
- 【角寸尺】kak-chhun-chio̍h/kak-tshun-tsio̍h/角寸尺/angular size
- 【速翕】sok-hip/sok-hip/快照/snapshot
- 【M44】M sì-cha̍p-sì/M sì-tsa̍p-sì/M44/M44
- 【1.5 度】it tiám gō͘ tō͘/it tiám gōo tōo/1.5 度/1.5 degrees
- 【6 億歲】la̍k-ek hòe/la̍k-ik huè/6 億歲/600 million years old

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Praesepe or the Beehive cluster]:http://en.wikipedia.org/wiki/Beehive_Cluster
[billion]:http://www.kokogiak.com/megapenny/nine.asp
[Hyades]:https://apod.nasa.gov/apod/ap200122.html
[An open cluster]:http://en.wikipedia.org/wiki/Open_cluster
[Charles Messier's]:https://www.nasa.gov/content/explore-the-night-sky-hubble-s-messier-catalog-bio
[yellowish tinted]:https://apod.nasa.gov/apod/ap110211.html
[red giants]:https://apod.nasa.gov/apod/ap110408.html
[telescopic group snapshot]:https://www.astrobin.com/c7c1x9/
[diffraction spikes]:https://en.wikipedia.org/wiki/Diffraction_spike

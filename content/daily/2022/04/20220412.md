---
title: N11：LMC 內底的恆星雲
date: 2022-04-12
publishdate: 2022-04-12T11:45:00+0800
tags: [恆星雲, 恆星形成區, N11, LMC, 宇宙微波背景, 磨蝕風, 大麥哲倫星雲, 銀河, 發射星雲, 母星系, Hubble 太空望遠鏡, NGC 1763, 蜘蛛星雲, 烏暗塗粉球, 變星, 咱觀測會著 ê 宇宙, 距離尺度]
hero: https://apod.nasa.gov/apod/fap/image/2204/N11_HubbleLake_960.jpg
summary: 佇本地星系群內底，這个上大上媠 ê 恆星形成區叫做 N11，咱會當佇大麥哲倫星雲 (LMC) ê 正爿頂懸揣著伊。
---

{{% apod %}}

- 原始文章：[N11: Star Clouds of the LMC](https://apod.nasa.gov/apod/ap220412.html)
- 影像來源：[NASA](https://www.nasa.gov/), [ESA](https://www.esa.int/); 資料處理： [Josh Lake](https://www.flickr.com/people/79510497@N07/)
- 天文物理學家：[Browse 2,700+ codes in the Astrophysics Source Code Library](http://ascl.net/)
- 台文翻譯：[An-Li Tsai][An-Li Tsai] ([NCU][NCU])

## [漢羅] N11：LMC 內底的恆星雲
佇 [本地星系群][Local Group of Galaxies] 內底，這个上大上媠 ê [恆星形成區][star formation]，是去予大質量恆星、磨蝕風、厚-tut-tut ê [塗粉][dust]、kah [高能光][energetic light] kā 雕出來 ê。
這个恆星形成區叫做 [N11][N11]，咱會當佇 [大麥哲倫星雲][Large Magellanic Cloud] (LMC) ê [正爿頂懸][visible on the upper right] 揣著伊。
LMC 是 [銀河][Milky Way] ê 厝邊，銀河是 LMC ê 母星系。
是講，銀河是逐家足愛翕 ê 目標。
[這幅圖][featured image] 是為著欲做研究翕 ê，所以本底是用 Hubble 太空望遠鏡翕 ê，落尾才閣 [為著藝術性重新處理過][reprocessed for artistry]。
頂懸彼區叫做 [NGC 1763][NGC 1763]，毋閣這規个 N11 發射星雲是 LMC 內底第二大 ê，上大 ê 是 [蜘蛛星雲][Tarantula Nebula]。
咱嘛會當 tī 這幅圖內底，看著實櫼 ê [烏暗塗粉球][globules of dark dust] 內底有拄做出來 ê 少年恆星。
最近一寡利用 [Hubble 資料][Hubble] tùi LMC 內底 ê [變星][variable stars]做 ê [研究][recent study]，會當幫贊咱 重新校正 [咱觀測會著的宇宙][observable universe t] ê [距離尺度][distance scale]。
毋閣這个結果，佮用四界攏是 ê [宇宙微波背景][cosmic microwave background] [算出來][found using] ê 尺度，[有小可仔無仝][slightly different scale]。


## [POJ] N11: LMC lāi-té ê hêng-chhiⁿ-hûn
Tī Pún-tē seng-hē-kûn lāi-té, chi̍t-ê siōng tōa siōng súi ê hêng-chhiⁿ hêng-sêng-khu, sī khì hō͘ tōa-chit-liōng hêng-chhiⁿ, mô͘-sit-hong, kāu-tut-tut ê thô͘-hún, kah ko-lêng-kng kā tiau--chhut-lâi ê.
Chit-ê hêng-chhiⁿ hêng-sêng-khu kiò-chò N11, lán ē-tàng tī Tōa-be̍h-thiat-lûn seng-hûn (LMC) ê chiàⁿ-pêng téng-koân chhōe-tio̍h i.
LMC sī Gîn-hô ê chhù-piⁿ, Gîn-hô sī LMC ê bú-seng-hē.
Sī-kóng, Gîn-hô sī ta̍k-ke chiok ài hip ê bo̍k-piau.
Chit-pak-tô͘ sī ūi-tio̍h beh chò gián-kiù hip ê, só͘-í pún-té sī iōng Hubble Thài-khong-bōng-oán-kiàⁿ hip ê, lo̍h-bóe chiah koh ūi-tio̍h gē-su̍t-sèng tiông-sin chhú-lí kòe.
Téng-koân hit-khu kiò-chò NGC 1763, m̄-koh chit kui-ê N11 hoat-siā-seng-kûn sī LMC lāi-té tē jī tōa ê, siōng tōa ê sī Ti-tu-seng-hûn.
Lán mā ē-tàng tī chit-pak-tô͘ lāi-té, khòaⁿ-tio̍h cha̍t-chiⁿ ê o͘-àm thô͘-hún-kiû lāi-té ū tú chò--chhut-lâi ê siàu-liân hêng-chhiⁿ.
Chòe-kīn chi̍t-kóa lī-iōng Hubble chu-liāu tùi LMC lāi-té ê piàn-seng chò ê gián-kiù, ē-tàng pang-chān lán tiông-sin kàu-chèng lán koan-chhek-ē-tio̍h ê ú-tiū ê kū-lî chhioh-tō͘.
M̄-koh chit-ê kiat-kó, kah iōng sì-kè lóng-sī ê ú-tiū-bî-pho-pōe-kéng sǹg--chhut-lâi ê chhioh-tō͘, ū sió-khóa-á bô-kâng.

## [KIP] N11: LMC lāi-té ê hîng-tshinn-hûn
Tī Pún-tē sing-hē-kûn lāi-té, tsi̍t-ê siōng tuā siōng suí ê hîng-tshinn hîng-sîng-khu, sī khì hōo tuā-tsit-liōng hîng-tshinn, môo-sit-hong, kāu-tut-tut ê thôo-hún, kah ko-lîng-kng kā tiau--tshut-lâi ê.
Tsit-ê hîng-tshinn hîng-sîng-khu kiò-tsò N11, lán ē-tàng tī Tuā-be̍h-thiat-lûn sing-hûn (LMC) ê tsiànn-pîng tíng-kuân tshuē-tio̍h i.
LMC sī Gîn-hô ê tshù-pinn, Gîn-hô sī LMC ê bú-sing-hē.
Sī-kóng, Gîn-hô sī ta̍k-ke tsiok ài hip ê bo̍k-piau.
Tsit-pak-tôo sī uī-tio̍h beh tsò gián-kiù hip ê, sóo-í pún-té sī iōng Hubble Thài-khong-bōng-uán-kiànn hip ê, lo̍h-bué tsiah koh uī-tio̍h gē-su̍t-sìng tiông-sin tshú-lí kuè.
Tíng-kuân hit-khu kiò-tsò NGC 1763, m̄-koh tsit kui-ê N11 huat-siā-sing-kûn sī LMC lāi-té tē jī tuā ê, siōng tuā ê sī Ti-tu-sing-hûn.
Lán mā ē-tàng tī tsit-pak-tôo lāi-té, khuànn-tio̍h tsa̍t-tsinn ê oo-àm thôo-hún-kiû lāi-té ū tú tsò--tshut-lâi ê siàu-liân hîng-tshinn.
Tsuè-kīn tsi̍t-kuá lī-iōng Hubble tsu-liāu tuì LMC lāi-té ê piàn-sing tsò ê gián-kiù, ē-tàng pang-tsān lán tiông-sin kàu-tsìng lán kuan-tshik-ē-tio̍h ê ú-tiū ê kū-lî tshioh-tōo.
M̄-koh tsit-ê kiat-kó, kah iōng sì-kè lóng-sī ê ú-tiū-bî-pho-puē-kíng sǹg--tshut-lâi ê tshioh-tōo, ū sió-khuá-á bô-kâng.

## [English] N11: Star Clouds of the LMC
Massive stars, abrasive winds, mountains of [dust][dust], and [energetic light][energetic light] sculpt one of the largest and most picturesque regions of [star formation][star formation] in the [Local Group of Galaxies][Local Group of Galaxies].
Known as [N11][N11], the region is [visible on the upper right][visible on the upper right] of many images of its home galaxy, the [Milky Way][Milky Way] neighbor known as the [Large Magellanic Cloud][Large Magellanic Cloud] (LMC).
The [featured image][featured image] was taken for scientific purposes by the Hubble Space Telescope and [reprocessed for artistry][reprocessed for artistry].
Although the section imaged above is known as [NGC 1763][NGC 1763], the entire N11 emission nebula is second in LMC size only to the [Tarantula Nebula][Tarantula Nebula].
Compact [globules of dark dust][globules of dark dust] housing emerging young stars are also visible around the image.
A [recent study][recent study] of [variable stars][variable stars] in the LMC with [Hubble][Hubble] has helped to recalibrate the [distance scale][distance scale] of the [observable universe][observable universe], but resulted in a [slightly different scale][slightly different scale e] than [found using][found using] the pervasive [cosmic microwave background][cosmic microwave background].

## 詞彙學習（台語漢字/POJ/KIP/華語漢字/English）
- 【恆星雲】hêng-chhiⁿ-hûn/hîng-tshinn-hûn/恆星雲/star clouds
- 【磨蝕風】mô͘-sit-hong/môo-sit-hong/磨蝕風/abrasive winds
- 【恆星形成區】hêng-chhiⁿ hêng-sêng-khu/hîng-tshinn hîng-sîng-khu/恆星形成區/regions of star formation
- 【本地星系群】Pún-tē seng-hē-kûn/Pún-tē sing-hē-kûn/本地星系群/the Local Group of Galaxies
- 【Hubble 太空望遠鏡】Hubble Thài-khong-bōng-oán-kiàⁿ/Hubble Thài-khong-bōng-uán-kiànn/哈伯太空望遠鏡/the Hubble Space Telescope
- 【發射星雲】hoat-siā-seng-hûn/huat-siā-sing-hûn/發射星雲/emission nebula
- 【蜘蛛星雲】Ti-tu-seng-hûn/Ti-tu-sing-hûn/蜘蛛星雲/Tarantula Nebula
- 【宇宙微波背景】ú-tiū-bî-pho-pōe-kéng/ú-tiū-bî-pho-puē-kíng/宇宙微波背景/cosmic microwave background
- 【烏暗塗粉球】o͘-àm thô͘-hún-kiû/oo-àm thôo-hún-kiû/黑暗塵埃球/globules of dark dust
- 【變星】piàn-seng/piàn-sing/變星/variable star
- 【觀測會著的宇宙】koan-chhek-ē-tio̍h ê ú-tiū/kuan-tshik-ē-tio̍h ê ú-tiū/可觀測的宇宙/observable universe
- 【距離尺度】kū-lî chhioh-tō͘/kū-lî tshioh-tōo/距離尺度/distance scale
- 【大麥哲倫星雲】Tōa-be̍h-thiat-lûn seng-hûn/Tuā-be̍h-thiat-lûn sing-hûn/大麥哲倫星雲/Large Magellanic Cloud (LMC)
- 【母星系】bú-seng-hē/bú-sing-hē/母星系/home galaxy
- 【銀河】Gîn-hô/Gîn-hô/銀河/the Milky Way
- 【N11】N cha̍p-it/N tsa̍p-it/N11/N11
- 【NGC 1763】NGC it-chhit-lio̍k-sam/NGC it-tshit-lio̍k-sam/NGC 1763/NGC 1763


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[dust]:https://apod.nasa.gov/apod/ap170702.html
[energetic light]:https://science.nasa.gov/ems/10_ultravioletwaves
[star formation]:https://apod.nasa.gov/apod/fap/stellar_nurseries.html
[Local Group of Galaxies]:https://en.wikipedia.org/wiki/Local_Group
[N11]:https://www.spacetelescope.org/news/heic1301/
[visible on the upper right]:http://www.youtube.com/watch?v=Q59QwM_YRDM
[Milky Way]:https://apod.nasa.gov/apod/ap000130.html
[featured image]:https://apod.nasa.gov/apod/ap190905.html
[Large Magellanic Cloud]:https://apod.nasa.gov/apod/fap/ap190905.html
[reprocessed for artistry]:https://media13.gimplearn.net/download/file.php/cat-in-thug-costume-jpg?id=9787
[NGC 1763]:https://en.wikipedia.org/wiki/NGC_1763
[Tarantula Nebula]:https://apod.nasa.gov/apod/ap180520.html
[globules of dark dust]:https://apod.nasa.gov/apod/ap120612.html
[recent study]:https://ui.adsabs.harvard.edu/abs/2019ApJ...876...85R/abstract
[variable stars]:https://apod.nasa.gov/apod/ap160606.html
[Hubble]:https://www.nasa.gov/mission_pages/hubble/main/index.html
[distance scale]:https://en.wikipedia.org/wiki/Hubble%27s_law
[observable universe e]:https://apod.nasa.gov/apod/ap220316.html
[observable universe t]:https://apod.tw/daily/20220316/
[slightly different scale]:https://en.wikipedia.org/wiki/Hubble%27s_law#Observed_values_of_the_Hubble_constant
[found using]:https://www.spacetelescope.org/news/heic1908/
[cosmic microwave background]:https://apod.nasa.gov/apod/ap180722.html

---
title: 葡萄牙天頂 ê 恆星 kah 行星
date: 2022-04-18
publishdate: 2022-04-18T11:45:00+0800
tags: [銀河系, 中央帶, 火星, 土星, 木星, 土星, 織女星, 銀河彎弓, 仙女座星系]
hero: https://apod.nasa.gov/apod/fap/image/2204/MwMertola_Claro_1080_ann.jpg
summary: 這个任務本底是欲記錄 暗時 tī 天頂 leh 飛 ê 鳥仔，毋閣落尾煞變做 leh 記錄這个美麗 ê 夜空。
---

{{% apod %}}

- 原始文章：[Stars and Planets over Portugal](https://apod.nasa.gov/apod/ap220418.html)
- 影像來源 kah 版權：[Miguel Claro](https://www.miguelclaro.com/wp/biography/) ([TWAN](https://www.twanight.org/), Dark Sky Alqueva)
- 你敢知影？逐工一幅天文圖 ê 文章連結其實攏會 [chhōa 你去冒險](https://www.youtube.com/watch?v=Ok_qDnM7SiU)，嘛攏足 [趣味 ê](https://i.pinimg.com/564x/c3/f5/06/c3f50601ff95bf39d0fdeff1db42aae1.jpg)！
- 台文翻譯：[An-Li Tsai][An-Li Tsai] ([NCU][NCU])

## [漢羅] 葡萄牙天頂 ê 恆星 kah 行星
這个任務本底是欲記錄 暗時 tī 天頂 leh 飛 ê 鳥仔，毋閣落尾煞變做 leh 記錄這个美麗 ê 夜空。
[這張闊幅 ê 拼鬥相片][featured wide-angle mosaic] 是 2020 年 tī [葡萄牙][Portugal] [Mértola 市][Mértola] ê 金色 [草埔][steppe] 翕 ê。
Tī 這个暗摸摸 ê 所在，咱隨有法度看著天頂彼个 tī 夜空發光、[媠甲予人讚嘆][breathtaking] ê 彎弓橋：就是咱 [銀河][Milky Way] [系][galaxy] ê 中央帶。
毋閣這个夜空毋若按呢爾爾。
天頂閣有薄雲，就親像是金色 ê 光帶。
[火星][planet Mars] tī 上倒爿遐，[土星][Saturn 1] kah [木星][Jupiter 1] 嘛同齊出現，攏 tī 上正爿遐，kah 火星相對面。
相片頂懸遐，閣會當揣著一粒足光 ê [織女星][star Vega]。
較遠、較暗 ê [仙女座][Andromeda Galaxy t] 是 tī 倒爿，就 tī 銀河 [彎弓][arch t] ê 下底。
這個月有幾若粒行星，會 tī 暗頭仔彼陣，[踮天頂排做一逝][planets are lining up]。
這寡行星有：[木星][Jupiter 2]、[金星、火星][Venus, Mars t]、kah [土星][Saturn 2]。


## [POJ] Phô-tô-gâ thiⁿ-téng ê Hêng-chhiⁿ kah Kiâⁿ-chhiⁿ
Chit-ê jīm-bū pún-tē sī beh kì-lo̍k àm-sî tī thiⁿ-téng leh poe ê chiáu-á, m̄-koh lo̍h-bóe soah piàn chò leh kì-lo̍k chit-ê bí-lē ê iā-khong.
Chit-tiuⁿ khoah-pak ê pheng-tàu siòng-phìⁿ sī 2020 nî tī Phô-tô-gâ Mértola chhī ê kim-sek chháu-po͘ hip ê.
Tī chit-ê àm-bong-bong ê só͘-chāi, lán sûi ū-hoat-tō͘ khòaⁿ-tio̍h thiⁿ-téng hit-ê tī iā-khong hoat-kng, súi kah hō͘ lâng chàn-thàn ê oan-kiong-kiô: tō-sī lán Gîn-hô-hē ê tiong-iong-tòa.
M̄-koh chit-ê iā-khong m̄-nā án-ni niā-niā.
Thiⁿ-téng koh ū po̍h-hûn, to̍h chhin-chhiūⁿ sī kim-sek ê kng-tòa.
Hóe-chhiⁿ tī siōng tò-pêng hiah, Thó͘-chhiⁿ kah Bo̍k-chhiⁿ mā tâng-chê chhut-hiān, lóng tī siōng chiàⁿ-pêng hiah, kah Hóe-chhiⁿ sio-tùi-bīn.
Siòng-phìⁿ téng-koân hiah, koh ē-tàng chhōe-tio̍h chi̍t-lia̍p chiok kng ê Chit-lú-chhiⁿ.
Khah hn̄g, khah àm, ê Sian-lú-chō seng-hē sī tī tò-pêng, to̍h tī Gîn-hô oan-kiong ê ē-té.
Chit-kò-goe̍h ū kúi-ā-lia̍p kiâⁿ-chhiⁿ, ē tī àm-thâu-á hit-chūn, tiàm thiⁿ-téng pâi chò chi̍t chōa.
Chit-kóa kiâⁿ-chhiⁿ ū: Bo̍k-chhiⁿ, Kim-chhiⁿ, Hóe-chhiⁿ, kah Thó͘-chhiⁿ.

## [KIP] Phô-tô-gâ thinn-tíng ê Hîng-tshinn kah Kiânn-tshinn
Tsit-ê jīm-bū pún-tē sī beh kì-lo̍k àm-sî tī thinn-tíng leh pue ê tsiáu-á, m̄-koh lo̍h-bué suah piàn tsò leh kì-lo̍k tsit-ê bí-lē ê iā-khong.
Tsit-tiunn khuah-pak ê phing-tàu siòng-phìnn sī 2020 nî tī Phô-tô-gâ Mértola tshī ê kim-sik tsháu-poo hip ê.
Tī tsit-ê àm-bong-bong ê sóo-tsāi, lán suî ū-huat-tōo khuànn-tio̍h thinn-tíng hit-ê tī iā-khong huat-kng, suí kah hōo lâng tsàn-thàn ê uan-kiong-kiô: tō-sī lán Gîn-hô-hē ê tiong-iong-tuà.
M̄-koh tsit-ê iā-khong m̄-nā án-ni niā-niā.
Thinn-tíng koh ū po̍h-hûn, to̍h tshin-tshiūnn sī kim-sik ê kng-tuà.
Hué-tshinn tī siōng tò-pîng hiah, Thóo-tshinn kah Bo̍k-tshinn mā tâng-tsê tshut-hiān, lóng tī siōng tsiànn-pîng hiah, kah Hué-tshinn sio-tuì-bīn.
Siòng-phìnn tíng-kuân hiah, koh ē-tàng tshuē-tio̍h tsi̍t-lia̍p tsiok kng ê Tsit-lú-tshinn.
Khah hn̄g, khah àm, ê Sian-lú-tsō sing-hē sī tī tò-pîng, to̍h tī Gîn-hô uan-kiong ê ē-té.
Tsit-kò-gue̍h ū kuí-ā-lia̍p kiânn-tshinn, ē tī àm-thâu-á hit-tsūn, tiàm thinn-tíng pâi tsò tsi̍t tsuā.
Tsit-kuá kiânn-tshinn ū: Bo̍k-tshinn, Kim-tshinn, Hué-tshinn, kah Thóo-tshinn.

## [English] Stars and Planets over Portugal
The mission was to document night-flying birds -- but it ended up also documenting a beautiful sky.
The [featured wide-angle mosaic][featured wide-angle mosaic] was taken over the [steppe][steppe] golden fields in [Mértola][Mértola], [Portugal][Portugal] in 2020.
From such a dark location, an immediately-evident [breathtaking][breathtaking] glow arched over the night sky: the central band of our [Milky Way][Milky Way] [galaxy][galaxy].
But this sky had much more.
Thin clouds crossed the sky like golden ribbons.
The [planet Mars][planet Mars] appeared on the far left, while the planets [Saturn][Saturn 1] and [Jupiter][Jupiter 1] were also simultaneously visible -- but on the opposite side of the sky, here seen on the far right.
Near the top of the image the bright [star Vega][star Vega] can be found, while the far-distant and faint [Andromeda Galaxy][Andromeda Galaxy e] can be seen toward the left, just below Milky Way's [arch][arch e].
As the current month progresses, several [planets are lining up][planets are lining up] in the pre-dawn sky: [Jupiter][Jupiter 2], [Venus, Mars][Venus, Mars e], and [Saturn][Saturn 2].

## 詞彙學習（漢羅/POJ/KIP/華文/English）
- 【銀河系】Gîn-hô-hē/Gîn-hô-hē/銀河系/Milky Way galaxy
- 【中央帶】tiong-iong-tòa/tiong-iong-tuà/中央帶/the central band
- 【彎弓橋】oan-kiong-kiô/uan-kiong-kiô/彎弓橋/arch
- 【銀河彎弓】Gîn-hô oan-kiong/Gîn-hô uan-kiong/銀河彎弓/Milky Way's arch
- 【木星】Bo̍k-chhiⁿ/Bo̍k-tshinn/木星/Jupiter
- 【金星】Kim-chhiⁿ/Kim-tshinn/金星/Venus
- 【火星】Hóe-chhiⁿ/Hué-tshinn/火星/Mars
- 【土星】Thó͘-chhiⁿ/Thóo-tshinn/土星/Saturn
- 【織女星】Chit-lú-chhiⁿ/Tsit-lú-tshinn/織女星/Vega
- 【仙女座星系】Sian-lú-chō seng-hē/Sian-lú-tsō sing-hē/仙女座星系/Andromeda Galaxy
- 【葡萄牙】Phô-tô-gâ/Phô-tô-gâ/葡萄牙/Portugal
- 【2020 年】jī-khòng-jī-khòng nî/jī-khòng-jī-khòng nî/2020 年/in 2020


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[featured wide-angle mosaic]:https://www.miguelclaro.com/wp/portfolio/galactic-arm-and-greenish-air-glow-above-steppe-golden-fields-of-mertola-all-sky-and-vr-360o-scene/
[steppe]:https://en.wikipedia.org/wiki/Steppe
[Mértola]:https://www.youtube.com/watch?v=Ok_qDnM7SiU
[Portugal]:https://en.wikipedia.org/wiki/Portugal
[breathtaking]:https://i.pinimg.com/564x/c3/f5/06/c3f50601ff95bf39d0fdeff1db42aae1.jpg
[Milky Way]:http://www.atlasoftheuniverse.com/galaxy.html
[galaxy]:https://spaceplace.nasa.gov/galaxy/en/
[planet Mars]:https://mars.nasa.gov/
[Saturn 1]:https://apod.nasa.gov/apod/ap200419.html
[Jupiter 1]:https://solarsystem.nasa.gov/planets/jupiter/in-depth/
[star Vega]:https://en.wikipedia.org/wiki/Vega
[Andromeda Galaxy e]:https://apod.nasa.gov/apod/ap220119.html
[Andromeda Galaxy t]:https://apod.tw/daily/20220119/
[arch e]:https://apod.nasa.gov/apod/ap210113.html
[arch t]:https://apod.tw/daily/20210113/
[planets are lining up]:https://earthsky.org/astronomy-essentials/visible-planets-tonight-mars-jupiter-venus-saturn-mercury/
[Jupiter 2]:https://apod.nasa.gov/apod/ap170523.html
[Venus, Mars e]:https://apod.nasa.gov/apod/ap220329.html
[Venus, Mars t]:https://apod.tw/daily/20220329/
[Saturn 2]:https://solarsystem.nasa.gov/planets/saturn/overview/

---
title: 走路雞星雲內底 ê 恆星 kah 雲球
date: 2022-04-19
publishdate: 2022-04-19T11:45:00+0800
tags: [IC 2944, 走路雞星雲, 雲球, 發射星雲, Thackeray 雲球, 開放星團, Collinder 249]
hero: https://apod.nasa.gov/apod/fap/image/2204/IC2944_Bemmerl_1080.jpg
summary: 這張用科學色彩表現 ê，是去予編做 IC 2944 ê 發射星雲，毋閣伊明顯 ê 外形予伊提著一个名，叫做走路雞星雲。
---

{{% apod %}}

- 原始文章：[Stars and Globules in the Running Chicken Nebula](https://apod.nasa.gov/apod/ap220419.html)
- 影像來源 kah 版權：[Stefan Steve Bemmerl](https://astrofotografie-steve.de/ueber-mich/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 走路雞星雲內底 ê 恆星 kah 雲球
這隻大雞母 ê 雞卵，可能會孵出一粒恆星。
這張用科學色彩表現 ê 相片，是去予編做 [IC 2944][IC 2944] ê 發射星雲，毋閣伊明顯 ê 外形予伊提著一个名，叫做 [走路雞星雲][Running Chicken Nebula]。
這張相片下底，有較細、較暗 ê [分子雲][molecular clouds]，內底有足濟閘光 ê [宇宙塗粉][cosmic dust]。
In 叫做 [Thackeray 雲球][Thackeray's Globules]，因為這是 Thackeray [發現 ê][discoverer]。
「雞卵」是 [重力][gravitational] 聚集、會當形成 新 [恆星][stars] ê 所在。
是講 in ê 未來猶毋知，因為 in 嘛會去予附近少年恆星 ê 強輻射風，[侵蝕了了][eroded away]。
這寡一搭一搭 ê 發光氣體、有反射塗粉 ê 複雜區域、kah 大質量 ê 高能恆星，[做伙][Together] 組成 [開放星團][open cluster] Collinder 249。
Ùi 咱估算這个星雲 ê 距離 6500 光年遠 來算，這个華麗 ê 天景有 60 光年闊。

## [POJ] Cháu-lō͘-ke seng-hûn lāi-té ê Hêng-chhiⁿ kah Hûn-kiû
Chi̍t-chiah tōa ke-bú ê ke-nn̄g, khó-lêng ē pū chhut chi̍t-lia̍p hêng-chhiⁿ.
Chit-tiuⁿ iōng kho-ha̍k sek-chhái piáu-hiān ê siòng-phìⁿ, sī khì hō͘ pian chò IC 2944 ê hoat-siā seng-hûn, m̄-koh i bêng-hián ê gōa-hêng hō͘ i thê-tio̍h chi̍t-ê miâ, kiò-chò Cháu-lō͘-ke seng-hûn.
Chit-tiuⁿ siòng-phìⁿ ē-té, ū khah sè, khah àm ê hun-chú-hûn, lāi-té ū chiok chōe cha̍h-kng ê ú-tiū thô͘-hún.
In kiò-chò Thackeray hûn-kiû, in-ūi che sī Thackeray hoat-hiān ê.
"Ke-nn̄g" sī tiōng-le̍k chū-chi̍p, ē-tàng hêng-sêng sin hêng-chhiⁿ ê só͘-chāi.
Sī kóng in ê bī-lâi iáu m̄-chai, in-ūi in mā ē khì hō͘ hū-kīn siàu-liân hêng-chhiⁿ ê kiông hok-siā-hong, chhim-sit liáu-liáu.
Chit-kóa chi̍t-tah chi̍t-tah ê hoat-kng khì-thé, ū hoán-siā thô͘-hún ê ho̍k-cha̍p khu-he̍k, kah tōa-chit-liōng ê ko-lêng hêng-chhiⁿ, chò-hóe cho͘-sêng khai-hòng-seng-thoân Collinder 249.
Ùi lán kó͘-sǹg chi̍t-ê seng-hûn ê kū-lî 6500 kng-nî lâi sǹg, chit-ê hôa-lē ê thian-kéng ū 60 kng-nî khoah.


## [KIP] Tsáu-lōo-ke sing-hûn lāi-té ê Hîng-tshinn kah Hûn-kiû
Tsi̍t-tsiah tuā ke-bú ê ke-nn̄g, khó-lîng ē pū tshut tsi̍t-lia̍p hîng-tshinn.
Tsit-tiunn iōng kho-ha̍k sik-tshái piáu-hiān ê siòng-phìnn, sī khì hōo pian tsò IC 2944 ê huat-siā sing-hûn, m̄-koh i bîng-hián ê guā-hîng hōo i thê-tio̍h tsi̍t-ê miâ, kiò-tsò Tsáu-lōo-ke sing-hûn.
Tsit-tiunn siòng-phìnn ē-té, ū khah sè, khah àm ê hun-tsú-hûn, lāi-té ū tsiok tsuē tsa̍h-kng ê ú-tiū thôo-hún.
In kiò-tsò Thackeray hûn-kiû, in-uī tse sī Thackeray huat-hiān ê.
"Ke-nn̄g" sī tiōng-li̍k tsū-tsi̍p, ē-tàng hîng-sîng sin hîng-tshinn ê sóo-tsāi.
Sī kóng in ê bī-lâi iáu m̄-tsai, in-uī in mā ē khì hōo hū-kīn siàu-liân hîng-tshinn ê kiông hok-siā-hong, tshim-sit liáu-liáu.
Tsit-kuá tsi̍t-tah tsi̍t-tah ê huat-kng khì-thé, ū huán-siā thôo-hún ê ho̍k-tsa̍p khu-hi̍k, kah tuā-tsit-liōng ê ko-lîng hîng-tshinn, tsò-hué tsoo-sîng khai-hòng-sing-thuân Collinder 249.
Uì lán kóo-sǹg tsi̍t-ê sing-hûn ê kū-lî 6500 kng-nî lâi sǹg, tsit-ê huâ-lē ê thian-kíng ū 60 kng-nî khuah.

## [English] Stars and Globules in the Running Chicken Nebula

The eggs from this gigantic chicken may form into stars.
The featured emission nebula, shown in scientifically assigned colors, is cataloged as [IC 2944][IC 2944] but known as the [Running Chicken Nebula][Running Chicken Nebula] for the shape of its greater appearance.
Seen toward the bottom of the image are small, dark [molecular clouds][molecular clouds] rich in obscuring [cosmic dust][cosmic dust].
Called [Thackeray's Globules][Thackeray's Globules] for their [discoverer][discoverer], these "eggs" are potential sites for the [gravitational][gravitational] condensation of new [stars][stars], although their fates are uncertain as they are also being rapidly [eroded away][eroded away] by the intense radiation from nearby young stars.
[Together][Together] with patchy glowing gas and complex regions of reflecting dust, these massive and energetic stars form the [open cluster][open cluster] Collinder 249.
This gorgeous skyscape [spans][spans] about 60 light-years at the nebula's estimated 6,500 [light-year][light-year] distance.

## 詞彙學習（漢羅/POJ/KIP/華語/English）
- 【走路雞星雲】Cháu-lō͘-ke seng-hûn/Tsáu-lōo-ke sing-hûn/走雞星雲/Running Chicken Nebula
- 【Thackeray 雲球】Thackeray hûn-kiû/Thackeray hûn-kiû/Thackeray 雲球/Thackeray's Globules
- 【開放星團】khai-hòng-seng-thoân/hai-hòng-sing-thuân/開放星團/open cluster
- 【IC 2944】IC jī-kiú-sù-sù/IC jī-kiú-sù-sù/IC 2944/IC 2944
- 【Collinder 249】Collinder jī-sù-kiú/Collinder jī-sù-kiú/Collinder 249/Collinder 249
- 【6500 光年】la̍k-chheng-gō͘-pah kng-nî/la̍k-tshing-gōo-pah kng-nî/6500 光年/6500 light-year
- 【60 光年】la̍k-cha̍p kng-nî/la̍k-tsa̍p kng-nî/60 光年/60 light-year

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[IC 2944]:https://en.wikipedia.org/wiki/IC_2944
[Running Chicken Nebula]:https://apod.nasa.gov/apod/ap200420.html
[molecular clouds]:https://apod.nasa.gov/apod/ap201122.html
[cosmic dust]:https://en.wikipedia.org/wiki/Cosmic_dust
[Thackeray's Globules]:https://esahubble.org/images/opo0201a/
[discoverer]:https://en.wikipedia.org/wiki/A._David_Thackeray
[gravitational]:https://spaceplace.nasa.gov/what-is-gravity/en/
[stars]:https://science.nasa.gov/astrophysics/focus-areas/how-do-stars-form-and-evolve
[eroded away]:https://apod.nasa.gov/apod/ap061022.html
[Together]:https://www.youtube.com/watch?v=Dxy8NIh5h-0
[open cluster]:https://asterisk.apod.com/viewtopic.php?f=24&t=18009
[spans]:https://thumbs.dreamstime.com/b/maine-coon-cat-jumping-over-couch-low-angle-side-view-young-blue-tabby-indoors-one-sofa-to-another-front-white-wall-187009847.jpg
[light-year]:https://chandra.harvard.edu/photo/cosmic_distance.html

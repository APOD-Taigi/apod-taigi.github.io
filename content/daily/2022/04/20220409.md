---
title: 火-土 合相
date: 2022-04-09
publishdate: 2022-04-09T11:45:00+0800
tags: [火土合相, 火星, 土星, 衛星, 土衛六 Titan, 黃道, 摩羯座, 黃道面, 合相]
hero: https://apod.nasa.gov/apod/image/2204/mars_saturn_2022_04_04dp1024.jpg
summary: Tī 這个視野內底，黃道星座摩羯座 ê 方向，有一寡較暗 ê 恆星 tī 黃道面去予散射去。
---

{{% apod %}}

- 原始文章：[Mars-Saturn Conjunction](https://apod.nasa.gov/apod/ap220409.html)
- 影像來源 kah [版權][copyright]：[Damian Peach](https://twitter.com/peachastro)
- 台文翻譯：[An-Li Tsai][An-Li Tsai] ([NCU][NCU])

## [漢羅] 火-土 合相
Tī 這个視野內底，黃道星座摩羯座 ê 方向，有一寡較暗 ê 恆星 tī [黃道面][the ecliptic] 去予散射去。
中央上光彼兩粒毋是恆星，in 是行星，是火星 kah 土星。
這張 [望遠鏡速翕][telescopic snapshot] 是 tī 4 月 4 號早起時翕 ê，有翕著透早迷人 ê [合相][close conjunction]。
這兩粒行星 ê 距離干焦 1/3 度爾爾。這一看就知影比一粒月娘 ê 視闊度閣較細。
毋知你敢會當 kā 咱講，佗一粒是佗一粒？
你若是臆講火星是較紅彼粒，按呢就予你臆著矣！
火星面頂較暗彼粒土星，[反射太陽光][reflected sunlight]，發出黃白色 ê 光。
就算土星較暗，咱嘛是看會著伊上大粒上光 ê 衛星，土衛六 Titan，就 tī 伊 ê 倒爿綴牢牢。

## [POJ] Hóe-Thó͘ Ha̍p-siòng
Tī chit-ê sī-iá lāi-té, n̂g-tō seng-chō Mô͘-kiat-chō ê hong-hiòng, ū chi̍t-kóa khah-àm ê hêng-chhiⁿ tī n̂g-tō-bīn khì hō͘ sàn-siā khì.
Tiong-ng siōng kng hit nn̄g-lia̍p m̄-sī hêng-chhiⁿ, in sī kiâⁿ-chhiⁿ, sī Hóe-chhiⁿ kah Thó͘-chhiⁿ.
Chit-tiuⁿ bōng-oán-kiàⁿ sok-hip sī tī 4 goe̍h 4 hō chá-khí-sî hip ê, ū hip-tio̍h thàu-chá bê-lâng ê ha̍p-siòng.
Chit nn̄g-lia̍p kiâⁿ-chhiⁿ ê kū-lî kan-na 1/3 tō͘ niā-niā.
Che chi̍t-khòaⁿ to̍h chai-iáⁿ pí chi̍t-lia̍p goe̍h-niû ê sī-khoah-tō͘ koh-khah sè.
M̄-chai lí kám ē-tàng kā lán kóng, toh-chi̍t-lia̍p sī toh-chi̍t-lia̍p.
Lí nā-sī ioh kóng Hóe-chhiⁿ sī khah âng hip-lia̍p, án-ne to̍h hō͘ lí ioh-tio̍h ah!
Hóe-chhiⁿ bīn-téng khah àm hit-lia̍p Thó͘-chhiⁿ, hoán-siā Thài-iông-kng, hoat-chhut n̂g-pe̍h-sek ê kng.
Tō-sǹg Thó͘-chhiⁿ khah-àm, lán mā-sī khòaⁿ-ē-tio̍h i siōng tōa-lia̍p ê ūi-chhiⁿ, Thó͘-ūi-la̍k Titan, to̍h tī i ê tò-pêng tòe-tiâu-tiâu.

## [KIP] Hué-Thóo Ha̍p-siòng
Tī tsit-ê sī-iá lāi-té, n̂g-tō sing-tsō Môo-kiat-tsō ê hong-hiòng, ū tsi̍t-kuá khah-àm ê hîng-tshinn tī n̂g-tō-bīn khì hōo sàn-siā khì.
Tiong-ng siōng kng hit nn̄g-lia̍p m̄-sī hîng-tshinn, in sī kiânn-tshinn, sī Hué-tshinn kah Thóo-tshinn.
Tsit-tiunn bōng-uán-kiànn sok-hip sī tī 4 gue̍h 4 hō tsá-khí-sî hip ê, ū hip-tio̍h thàu-tsá bê-lâng ê ha̍p-siòng.
Tsit nn̄g-lia̍p kiânn-tshinn ê kū-lî kan-na 1/3 tōo niā-niā.
Tse tsi̍t-khuànn to̍h tsai-iánn pí tsi̍t-lia̍p gue̍h-niû ê sī-khuah-tōo koh-khah sè.
M̄-tsai lí kám ē-tàng kā lán kóng, toh-tsi̍t-lia̍p sī toh-tsi̍t-lia̍p.
Lí nā-sī ioh kóng Hué-tshinn sī khah âng hip-lia̍p, án-ne to̍h hōo lí ioh-tio̍h ah!
Hué-tshinn bīn-tíng khah àm hit-lia̍p Thóo-tshinn, huán-siā Thài-iông-kng, huat-tshut n̂g-pe̍h-sik ê kng.
Tō-sǹg Thóo-tshinn khah-àm, lán mā-sī khuànn-ē-tio̍h i siōng tuā-lia̍p ê uī-tshinn, Thóo-uī-la̍k Titan, to̍h tī i ê tò-pîng tuè-tiâu-tiâu.


## [English] Mars-Saturn Conjunction
Fainter stars in the zodiacal constellation Capricornus are scattered near the plane of [the ecliptic][the ecliptic] in this field of view.
The two brightest ones at center aren't stars at all though, but the planets Mars and Saturn.
Taken on the morning of April 4, the [telescopic snapshot][telescopic snapshot] captured their tantalizing [close conjunction][close conjunction] in a predawn sky, the pair of planets separated by only about 1/3 of a degree.
That's easily less than the apparent width of a Full Moon.
Can you tell which planet is which?
If you guessed Mars is the redder one , you'd be right.
Above Mars, slightly fainter Saturn still shines with a paler yellowish tinge in [reflected sunlight][reflected sunlight].
Even at the low magnification, Saturn's largest and brightest moon Titan can be spotted hugging the planet very closely on the left.

## 詞彙學習（漢羅/POJ/KIP/華語/English）
- 【合相】ha̍p-siòng/ha̍p-siòng/合相/conjunction
- 【黃道】n̂g-tō/n̂g-tō/黃道/zodiacal
- 【黃道面】n̂g-tō-bīn/n̂g-tō-bīn/黃道面/the plane of the ecliptic
- 【摩羯座】Mô͘-kiat-chō/Môo-kiat-tsō/摩羯座/Capricornus
- 【散射】sàn-siā/sàn-siā/散射/scatter
- 【視闊度】sī-khoah-tō͘/sī-khuah-tōo/視闊度/apparent width
- 【4 月 4 號】sì goe̍h sì hō/sì gue̍h sì hō/4 月 4 號/April 4

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[the ecliptic]:https://www.nasa.gov/multimedia/imagegallery/image_feature_635.html
[telescopic snapshot]:https://twitter.com/peachastro/status/1511400884307173380/photo/1
[close conjunction]:https://earthsky.org/tonight/mars-and-saturn-conjunction-april-4-5-2022/
[reflected sunlight]:https://solarsystem.nasa.gov/

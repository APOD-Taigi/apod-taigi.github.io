---
title: Hale-Bopp：1997 年 ê 大彗星
date: 2022-04-08
publishdate: 2022-04-08T11:45:00+0800
tags: [Hale-Bopp 彗星, 彗星, 幻燈片, 近日點, 太陽系, 細台望遠鏡, 長焦鏡頭, 手動導星, 離子尾溜, 塗粉尾溜, 內太陽系, 原始彗星, Oort 雲]
hero: https://apod.nasa.gov/apod/fap/image/2204/HaleBoppSeip_c1024.jpg
summary: 才無偌久，25 冬前 Hale-Bopp 彗星 踅到太陽附近的時陣，捌 tī 咱 ê 夜空產生足壯觀 ê 景色。
---

{{% apod %}}

- 原始文章：[Hale-Bopp: The Great Comet of 1997](https://apod.nasa.gov/apod/ap220408.html)
- 影像來源 kah [版權][copyright]：[Stefan Seip](http://www.astromeeting.de/) ([TWAN](https://twanight.org/profile/stefan-seip/))
- 台文翻譯：[An-Li Tsai][An-Li Tsai] ([NCU][NCU])

## [漢羅] Hale-Bopp：1997 年 ê 大彗星
才無偌久，25 冬前 [Hale-Bopp 彗星][Comet Hale-Bopp] 踅到太陽附近的時陣，捌 tī 咱 ê 夜空產生足壯觀 ê 景色。
這張相片是共彼陣 ê 原始天文相片，35mm ê 彩色幻燈片，數位化 ê 結果。
這粒是 1997 年 ê 大彗星。
這張壯觀 ê 影像，是佇 [1997 年 4 月 1 號][April 1, 1997]，彗星行過 近日點 幾若工後記錄 ê。
這是用 細台望遠鏡 鬥 長焦鏡頭 感光 10 分鐘久 ê 相片，翕 ê 過程攏是手動導星。
落尾翕著 [Hale-Bopp 彗星][Hale-Bopp 1] 這兩條 hŏng 印象足深 ê [尾溜][tails]：白色 ê 塗粉尾溜 kah 藍色 ê 離子尾溜。
相片內底 ê 離子尾溜伸足長 ê，迒過北天夜空 10 外度遐爾闊。
[Hale-Bopp 彗星][Hale-Bopp 2] 去 hŏng 報講，伊是一粒直接用目睭就看會著 ê 彗星。
Ùi 1996 年 5 月底到 1997 年 9 月攏看會著。
Hale-Bopp 彗星嘛叫做 C/1995 O1。
咱這馬知影講，伊是經過 內太陽系 ê 彗星 內底，有上濟 早期太陽系 組成成份 ê [原始彗星][pristine comets]。
彗星是 ùi 遙遠 ê [Oort 雲][Oort cloud] 來 ê 人客。
這粒彗星後一擺閣來到近日點，會 tī 西元 4385 年彼陣。
毋知你敢閣會記得 [Hale-Bopp 彗星][Hale-Bopp 3]？

## [POJ] Hale-Bopp: 1997 nî ê Tōa-hui-chhiⁿ
Chiah bô gōa-kú, 25 tang-chêng Hale-Bopp hui-chhiⁿ se̍h káu Thài-iông hū-kīn ê sî-chūn, bat tī lán ê iā-khong sán-seng chiok chòng-koan ê kéng-sek.
Chit-tiuⁿ siòng-phìⁿ sī kā hit-chūn ê goân-sú thian-bûn siòng-phìⁿ, 35mm ê chhái-sek hoàn-teng-phìⁿ, só͘-ūi-hòa ê kiat-kò͘.
Chit-lia̍p sī 1997 nî ê tōa-hui-chhiⁿ.
Chit-tiuⁿ chòng-koan ê iáⁿ-siōng, sī tī 1997 nî 4 goe̍h 1 hō, hui-chhiⁿ kiâⁿ kòe kīn-ji̍t-tiám kúi-ā-kang āu kì-lo̍k ê.
Che sī iōng sè-tâi bōng-oán-kiàⁿ tàu tn̂g-chiau kiàⁿ-thâu kám-kng 10 hun-cheng kú ê siòng-phìⁿ, hip ê kòe-têng lóng sī chhiú-tōng tō-chhiⁿ.
Lo̍h-bóe hip-tio̍h Hale-Bopp hui-chhiⁿ chit nn̄g-tiâu hŏng ìn-sióng chiok chhim ê bóe-liu: pe̍h-sek ê thô͘-hún bóe-liu kah nâ-sek ê lî-chú bóe-liu.
Siòng-phìⁿ lāi-té ê lî-chú bóe-liu chhun chiok tn̂g ê, hāⁿ kòe pak-thian iā-khong 10 gōa tō͘ hiah-nī khoah.
Hale-Bopp hui-chhiⁿ khì hŏng pò kóng, i sī chi̍t-lia̍p ti̍t-chiap iōng ba̍k-chiu to̍h khòaⁿ-ē-tio̍h ê hui-chhiⁿ.
Ùi 1996 nî 5 goe̍h té káu 1997 nî 9 goe̍h lóng khòaⁿ-ē-tio̍h.
Hale-Bopp hui-chhiⁿ mā kiò-chò C/1995 O1.
Lán chit-má chai-iáⁿ kóng, i sī kéng-kòe lōe-thài-iông-hē ê hui-chhiⁿ lāi-té, ū siōng chōe chá-kî Thài-iông-hē cho͘-sêng sêng-hūn ê goân-sú hui-chhiⁿ.
Hui-chhiⁿ sī ùi iâu-oán ê Oort hûn lâi ê lâng-kheh.
Chit-lia̍p hui-chhiⁿ āu-chi̍t-pái koh lâi káu kīn-ji̍t-tiám, ē tī se-goân 4385 nî hit-chūn.
M̄-chai lí kám koh ē-kì-tit Hale-Bopp hui-chhiⁿ?

## [KIP] Hale-Bopp: 1997 nî ê Tuā-hui-tshinn
Tsiah bô guā-kú, 25 tang-tsîng Hale-Bopp hui-tshinn se̍h káu Thài-iông hū-kīn ê sî-tsūn, bat tī lán ê iā-khong sán-sing tsiok tsòng-kuan ê kíng-sik.
Tsit-tiunn siòng-phìnn sī kā hit-tsūn ê guân-sú thian-bûn siòng-phìnn, 35mm ê tshái-sik huàn-ting-phìnn, sóo-uī-huà ê kiat-kòo.
Tsit-lia̍p sī 1997 nî ê tuā-hui-tshinn.
Tsit-tiunn tsòng-kuan ê iánn-siōng, sī tī 1997 nî 4 gue̍h 1 hō, hui-tshinn kiânn kuè kīn-ji̍t-tiám kuí-ā-kang āu kì-lo̍k ê.
Tse sī iōng sè-tâi bōng-uán-kiànn tàu tn̂g-tsiau kiànn-thâu kám-kng 10 hun-tsing kú ê siòng-phìnn, hip ê kuè-tîng lóng sī tshiú-tōng tō-tshinn.
Lo̍h-bué hip-tio̍h Hale-Bopp hui-tshinn tsit nn̄g-tiâu hŏng ìn-sióng tsiok tshim ê bué-liu: pe̍h-sik ê thôo-hún bué-liu kah nâ-sik ê lî-tsú bué-liu.
Siòng-phìnn lāi-té ê lî-tsú bué-liu tshun tsiok tn̂g ê, hānn kuè pak-thian iā-khong 10 guā tōo hiah-nī khuah.
Hale-Bopp hui-tshinn khì hŏng pò kóng, i sī tsi̍t-lia̍p ti̍t-tsiap iōng ba̍k-tsiu to̍h khuànn-ē-tio̍h ê hui-tshinn.
Uì 1996 nî 5 gue̍h té káu 1997 nî 9 gue̍h lóng khuànn-ē-tio̍h.
Hale-Bopp hui-tshinn mā kiò-tsò C/1995 O.
Lán tsit-má tsai-iánn kóng, i sī kíng-kuè luē-thài-iông-hē ê hui-tshinn lāi-té, ū siōng tsuē tsá-kî Thài-iông-hē tsoo-sîng sîng-hūn ê guân-sú hui-tshinn.
Hui-tshinn sī uì iâu-uán ê Oort hûn lâi ê lâng-kheh.
Tsit-lia̍p hui-tshinn āu-tsi̍t-pái koh lâi káu kīn-ji̍t-tiám, ē tī se-guân 4385 nî hit-tsūn.
M̄-tsai lí kám koh ē-kì-tit Hale-Bopp hui-tshinn?

## [English] Hale-Bopp: The Great Comet of 1997

Only twenty-five years ago, [Comet Hale-Bopp][Comet Hale-Bopp] rounded the Sun and offered a dazzling spectacle in planet Earth's night skies.
Digitized from the original astrophoto on 35mm color slide film, this spectacular image of the Great Comet of 1997 was recorded a few days after its perihelion passage on [April 1, 1997][April 1, 1997].
Made with a telephoto lens piggy-backed on a small telescope, the 10 minute long, hand-guided exposure features the memorable [tails][tails] of [Hale-Bopp][Hale-Bopp 1], a whitish dust tail and blue ion tail.
Here, the ion tail extends well over ten degrees across the northern sky.
In all, [Hale-Bopp][Hale-Bopp 2] was reported as visible to the naked eye from late May 1996 through September 1997.
Also known as C/1995 O1, Hale-Bopp is recognized as one of the most compositionally [pristine comets][pristine comets] to pass through the inner Solar System.
A visitor from the distant [Oort cloud][Oort cloud], the comet's next perihelion passage should be around the year 4385 AD.
[Do you][Do you] remember [Hale-Bopp][Hale-Bopp 3]?

## 詞彙學習（漢羅/POJ/KIP/華文/English）
- 【Hale-Bopp 彗星】Hale-Bopp hui-chhiⁿ/Hale-Bopp hui-tshinn/海爾-波普彗星/Comet Hale-Bopp
- 【幻燈片】hoàn-teng-phìⁿ/huàn-ting-phìnn/幻燈片/slide film
- 【35mm】saⁿ-cha̍p-gō͘ mm/sann-tsa̍p-gōo mm/35mm/35mm
- 【1997 年 4 月 1 號】i̍t-kiú-kiú-chhit nî sì goe̍h it hō/i̍t-kiú-kiú-tshit nî sì gue̍h it hō/1997 年 4 月 1 號/on April 1, 1997
- 【近日點】kīn-ji̍t-tiám/kīn-ji̍t-tiám/近日點/perihelion
- 【細台望遠鏡】sè-tâi bōng-oán-kiàⁿ/sè-tâi bōng-uán-kiànn/小台望遠鏡/small telescope
- 【長焦鏡頭】tn̂g-chiau kiàⁿ-thâu/tn̂g-tsiau kiànn-thâu/長焦鏡頭/telephoto lens
- 【手動導星】chhiú-tōng tō-chhiⁿ/tshiú-tōng tō-tshinn/手動導星/hand-guided
- 【塗粉尾溜】thô͘-hún bóe-liu/thôo-hún bué-liu/塵埃尾/dust tail
- 【離子尾溜】lî-chú bóe-liu/lî-tsú bué-liu/離子尾/ion tail
- 【1996 年 5 月底】i̍t-kiú-kiú-lio̍k nî gō͘ goe̍h té/i̍t-kiú-kiú-lio̍k nî gōo gue̍h té/1996 年 5 月底/late May 1996
- 【1997 年 9 月】it-kiú-kiú-chhit nî káu goe̍h/it-kiú-kiú-tshit nî káu gue̍h/1997 年 9 月/September 1997
- 【C/1995 O1】C it-kiú-kiú-ngó͘ O-one/C it-kiú-kiú-ngóo O-one/ C/1995 O1 / C/1995 O1
- 【內太陽系】lōe-thài-iông-hē/luē-thài-iông-hē/內太陽系/the inner Solar System
- 【原始彗星】goân-sú hui-chhiⁿ/guân-sú hui-tshinn/原始彗星/pristine comet
- 【Oort 雲】Oort hûn/Oort hûn/歐特雲/Oort cloud
- 【西元 4385 年】se-goân sù-sam-pat-ngó͘/se-guân sù-sam-pat-ngóo/西元 4385 年/4385 AD


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Comet Hale-Bopp]:https://en.wikipedia.org/wiki/Comet_Hale%E2%80%93Bopp
[April 1, 1997]:https://earthsky.org/space/this-date-in-science-comet-hale-bopp/
[tails]:http://www2.ess.ucla.edu/~jewitt/tail.html
[Hale-Bopp 1]:https://apod.nasa.gov/apod/ap700320.html
[Hale-Bopp 2]:https://apod.nasa.gov/apod/ap970328.html
[pristine comets]:https://www.eso.org/public/news/eso2106/
[Oort cloud]:https://solarsystem.nasa.gov/solar-system/oort-cloud/overview/
[Do you]:https://apod.nasa.gov/apod/ap070331.html
[Hale-Bopp 3]:https://apod.nasa.gov/apod/ap950820.html

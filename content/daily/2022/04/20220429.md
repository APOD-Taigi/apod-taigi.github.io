---
title: NGC 3628 ê 肖像
date: 2022-04-29
publishdate: 2022-04-29T11:45:00+0800
tags: [美國割包星系, NGC 3628, 捲螺仔星系, 側向星系, 星系盤, 塗粉帶, 衛星星系, 潮汐尾溜, 本地宇宙, 獅仔座三生仔, 島宇宙, 獅仔座, 厝邊星系, 重力交互作用, 春季星座]
hero: https://apod.nasa.gov/apod/fap/image/2204/NGC3628-crop1024.jpg
summary: 佇 NGC 3628 這張清楚 ê 望遠鏡影像內底，咱看會著膨獅獅 ê 星系盤，去予烏暗 ê 塗粉帶破做兩爿。

---

{{% apod %}}

- 原始文章：[Portrait of NGC 3628](https://apod.nasa.gov/apod/ap220429.html)
- 影像來源 kah [版權][copyright]：[Wilhelm Michael Kasakow](mailto:info@hk-bildhauer.de), Olaf Guillaume
- 台文翻譯：[An-Li Tsai][An-Li Tsai] ([NCU][NCU])

## [漢羅] NGC 3628 ê 肖像
佇 [NGC 3628][NGC 3628] 這張清楚 ê 望遠鏡影像內底，咱看會著膨獅獅 ê 星系盤，去予烏暗 ê 塗粉帶破做兩爿。
這張華麗 ê 側向捲螺仔星系 [肖像][this portrait]，予一寡天文學家 [想著][in mind]，伊閣有一个較有名 ê 偏名，叫做美國割包星系。
NGC 3628 下跤閣有一个較細 ê 星系，應該是伊 ê 衛星星系。
伊閣有一條足暗，毋閣伸足長 ê [潮汐尾溜][tidal tail]。
這條搝長 ê 尾溜差不多是 30 萬光年長，超過這幅圖倒爿頂懸 ê 範圍。
NGC 3628 佮 伊兩个 [厝邊星系][cosmic neighbors]，大捲螺仔星系 [M65][M65] 佮 [M66][M66]，去 hŏng 鬥做一組，叫做 [獅仔座三生仔][the Leo Triplet]，in 三个是佇仝一个本地宇宙 ê 環境內。
這三个厝邊星系 ê 重力交互作用，應該就是造成潮汐尾溜 ê 原因。
而且這嘛是造成捲螺仔星系盤面頂有大片 ê 爍光，造成星系盤扭曲 ê 原因。
[這个迷人 ê 島宇宙][The tantalizing island universe] 就佇北天 ê 春季星座 獅仔座 內底。
伊差不多有 10 萬光年闊，離咱有 3500 萬光年遠。


## [POJ] NGC 3628 ê siàu-siōng
Tī NGC 3628 chit tiuⁿ chheng-chhó͘ ê bōng-oán-kiàⁿ iáⁿ-siōng lāi-té, lán khòaⁿ-ē-tio̍h phòng-sai-sai ê seng-hē-pôaⁿ, khì hō͘ o͘-àm ê thô͘-hún-tòa phòa chò nn̄g pêng.
Chit-tiuⁿ hôa-lē ê chhek-hiòng kńg-lê-á seng-hē siàu-siōng, hō͘ chi̍t-kóa thian-bûn ha̍k-ka siūⁿ tio̍h, i koh ū chi̍t-ê khah ū-miâ ê phian-miâ, kiò-chò Bí-kok koah-pau seng-hē.
NGC 3628 ē-kha ū chi̍t-ê khah sè ê seng-hē, èng-kai sī i ê ūi-chhiⁿ seng-hē.
I koh ū chi̍t tiâu chiok àm, m̄-koh chhun chiok tn̂g ê tiâu-se̍k bóe-liu.
Chit tiâu giú tn̂g ê bóe-liu chha-put-to sī 30 bān kng-nî tn̂g, chhiau-kòe chit pak tô͘ tò-pêng téng-koân ê hoān-ûi.
NGC 3628 kah i nn̄g ê chhù-piⁿ seng-hē, tōa kńg-lê-á seng-hē M65 kah M66, khì hŏng tàu chò chit cho͘, kiò-chò Sai-á-chō saⁿ-sìⁿ-á, in saⁿ ê sī tī kāng chi̍t ê pún-tē ú-tiū ê khoân-kéng lāi.
Chit saⁿ ê chhù-piⁿ seng-hē ê tiōng-le̍k kāu-hō͘ chok-iōng， èng-kai to̍h sī chō-sêng tiâu-se̍k bóe-liu ê goân-in.
Jî-chhiáⁿ che mā sī chō-sêng kńg-lê-á seng-hē-pôaⁿ bīn-téng ū tōa phìⁿ ê sih-kng, chō-sêng seng-hē-pôaⁿ niú-khiok ê goân-in.
Chit ê bê-lâng ê tó-ú-tiū to̍h tī pak-thian ê chhun-kùi seng-chō Sai-á-chō lāi-té.
I chha-put-to ū 10 bān kng-nî khoah, lî lán ū 3500 bān kng-nî hn̄g.

## [KIP] NGC 3628 ê siàu-siōng
Tī NGC 3628 tsit tiunn tshing-tshóo ê bōng-uán-kiànn iánn-siōng lāi-té, lán khuànn-ē-tio̍h phòng-sai-sai ê sing-hē-puânn, khì hōo oo-àm ê thôo-hún-tuà phuà tsò nn̄g pîng.
Tsit-tiunn huâ-lē ê tshik-hiòng kńg-lê-á sing-hē siàu-siōng, hōo tsi̍t-kuá thian-bûn ha̍k-ka siūnn tio̍h, i koh ū tsi̍t-ê khah ū-miâ ê phian-miâ, kiò-tsò Bí-kok kuah-pau sing-hē.
NGC 3628 ē-kha ū tsi̍t-ê khah sè ê sing-hē, ìng-kai sī i ê uī-tshinn sing-hē.
I koh ū tsi̍t tiâu tsiok àm, m̄-koh tshun tsiok tn̂g ê tiâu-si̍k bué-liu.
Tsit tiâu giú tn̂g ê bué-liu tsha-put-to sī 30 bān kng-nî tn̂g, tshiau-kuè tsit pak tôo tò-pîng tíng-kuân ê huān-uî.
NGC 3628 kah i nn̄g ê tshù-pinn sing-hē, tuā kńg-lê-á sing-hē M̌5 kah M̌6, khì hŏng tàu tsò tsit tsoo, kiò-tsò Sai-á-tsō sann-sìnn-á, in sann ê sī tī kāng tsi̍t ê pún-tē ú-tiū ê khuân-kíng lāi.
Tsit sann ê tshù-pinn sing-hē ê tiōng-li̍k kāu-hōo tsok-iōng， ìng-kai to̍h sī tsō-sîng tiâu-si̍k bué-liu ê guân-in.
Jî-tshiánn tse mā sī tsō-sîng kńg-lê-á sing-hē-puânn bīn-tíng ū tuā phìnn ê sih-kng, tsō-sîng sing-hē-puânn niú-khiok ê guân-in.
Tsit ê bê-lâng ê tó-ú-tiū to̍h tī pak-thian ê tshun-kuì sing-tsō Sai-á-tsō lāi-té.
I tsha-put-to ū 10 bān kng-nî khuah, lî lán ū 3500 bān kng-nî hn̄g.

## [English] Portrait of NGC 3628
Sharp telescopic views of [NGC 3628][NGC 3628] show a puffy galactic disk divided by dark dust lanes.
Of course, [this portrait][this portrait] of the magnificent, edge-on spiral galaxy puts some astronomers [in mind][in mind] of its popular moniker, the Hamburger Galaxy.
It also reveals a small galaxy nearby (below), likely a satellite of NGC 3628, and a very faint but extensive [tidal tail][tidal tail].
The drawn out tail stretches for about 300,000 light-years, even beyond the upper left edge of the frame.
NGC 3628 shares its neighborhood in the local universe with two other large spirals [M65][M65] and [M66][M66] in a grouping otherwise known as [the Leo Triplet][the Leo Triplet].
Gravitational interactions with its [cosmic neighbors][cosmic neighbors] are likely responsible for creating the tidal tail, as well as the extended flare and warp of this spiral's disk.
[The tantalizing island universe][The tantalizing island universe] itself is about 100,000 light-years across and 35 million light-years away in the northern springtime constellation Leo.

## 詞彙學習（漢羅/POJ/KIP/華語/English）
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【側向星系】chhek-hiòng seng-hē/tshik-hiòng sing-hē/側向星系/edge-on galaxy
- 【厝邊星系】chhù-piⁿ seng-hē/tshù-pinn sing-hē/鄰近星系/nearby galaxy
- 【星系盤】seng-hē-pôaⁿ/sing-hē-puânn/星系盤/galactic disk
- 【塗粉帶】thô͘-hún-tòa/thôo-hún-tuà/灰塵帶/dust lanes
- 【美國割包星系】Bí-kok koah-pau seng-hē/Bí-kok kuah-pau sing-hē/漢堡星系/the Hamburger Galaxy
- 【衛星星系】ūi-chhiⁿ seng-hē/uī-tshinn sing-hē/衛星星系/satellite galaxy
- 【潮汐尾溜】tiâu-se̍k bóe-liu/tiâu-si̍k bué-liu/潮汐尾/tidal tail
- 【本地宇宙】pún-tē ú-tiū/pún-tē ú-tiū/本地宇宙/local universe
- 【獅仔座三生仔】Sai-á-chō saⁿ-sìⁿ-á/Sai-á-tsō sann-sìnn-á/獅子座三胞胎/the Leo Triplet
- 【春季星座】chhun-kùi seng-chō/tshun-kuì sing-tsō/春季星座/springtime constellation
- 【島宇宙】tó-ú-tiū/tó-ú-tiū/島宇宙/island universe
- 【獅仔座】Sai-á-chō/Sai-á-tsō/獅子座/the constellation Leo
- 【重力交互作用】tiōng-le̍k kāu-hō͘ chok-iōng/tiōng-li̍k kāu-hōo tsok-iōng/重力交互作用/gravitational interactions
- 【NGC 3628】NGC sam-lio̍k-jī-pat/NGC sam-lio̍k-jī-pat/NGC 3628/NGC 3628
- 【M65】M la̍k-cha̍p-gō͘/M la̍k-tsa̍p-gōo/M65/M65
- 【M66】M la̍k-cha̍p-la̍k/M la̍k-tsa̍p-la̍k/M66/M66

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[NGC 3628]:http://messier.seds.org/xtra/ngc/n3628.html
[this portrait]:http://www.stein-exclusiv.de/NGC3628-crop.jpg
[in mind]:https://apod.nasa.gov/apod/ap020807.html
[tidal tail]:https://apod.nasa.gov/apod/ap121108.html
[M65]:https://apod.nasa.gov/apod/ap070601.html
[M66]:https://apod.nasa.gov/apod/ap101113.html
[the Leo Triplet]:https://apod.nasa.gov/apod/ap110803.html
[cosmic neighbors]:https://hubblesite.org/contents/media/images/2002/11/1181-Image.html?news=true
[The tantalizing island universe]:https://www.youtube.com/watch?v=c8AKo9sS45E

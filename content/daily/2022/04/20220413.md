---
title: 魔鬼塔天頂 ê 銀河
date: 2022-04-13
publishdate: 2022-04-13T11:45:00+0800
tags: [薰吹星雲, 內海仔星雲, 熔岩煙流, 六角柱, 銀河系, 中央帶]
hero: https://apod.nasa.gov/apod/fap/image/2204/DevilsWay_Kiczenski_960.jpg
summary: 魔鬼塔是按怎來 ê？這是 tī 美國 Wyoming 州 ê 特殊大岩石，伊 ê 起源到底是啥，到今猶 leh 冤。
---

{{% apod %}}

- 原始文章：[Milky Way over Devils Tower](https://apod.nasa.gov/apod/ap220413.html)
- 影像來源 kah 版權：[MaryBeth Kiczenski](https://www.shelbydiamondstar.com/emotional)
- 台文翻譯：[An-Li Tsai][An-Li Tsai] ([NCU][NCU])

## [漢羅] 魔鬼塔天頂 ê 銀河
魔鬼塔是按怎來 ê？
這是 tī [美國][USA] [Wyoming 州][Wyoming] ê [特殊][extraordinary] 大岩石，伊 ê 起源到底是啥，到今猶 leh 冤。
有一个主要 ê 假說是講，這是以前一寡無機會流到地表變做火山 ê 熔岩煙流，𠕇--去了後煞變做這款岩石。
[這个理論][this theory] 閣講，以前 tī 這个密度較懸 ê 火山頷頸外口，捌包一輾較輕 ê 岩石，毋閣這馬已經去予侵蝕了了矣。
賰 ê 部份 to̍h 變做這个 [壯觀 ê 石塔][the dramatic tower]。
[美洲原住民][Native Americans] kā 伊叫做 [熊的旅館 抑是 殕色的大喇叭][Bear's Lodge and Great Gray Horn]。
這个實密 ê 岩石有地球面頂上長 ê [六角][hexagon] [柱][columns] 形體，有超過 180 公尺懸。
相片面頂較懸彼塔，有 [銀河系][Milky Way galaxy] ê [中央帶][central band t] 迒過天頂。
咱嘛看會著足濟有名 ê 天體。
Tī 石塔 ê 正爿，有烏巡 ê [薰吹星雲][Pipe Nebula]，kah [紅色 ê 內海仔星雲][reddish Lagoon Nebula]。
[前景][the foreground] 有青色 ê 草仔 kah 樹仔，石塔 ê 倒爿地平線附近，有雲。
Kah 其他足濟國際地標無仝，[魔鬼塔][climb Devils Tower] 是會使 peh ê。

## [POJ] Mô͘-kúi-thah thiⁿ-téng ê Gîn-hô
Mô͘-kúi-thah sī án-ná lâi ê?
Che sī tī Bí-kok Wyoming chiu ê te̍k-sû tōa-giâm-chio̍h, i ê khí-goân tàu-té sī siáⁿ, kàu-taⁿ iáu leh oan.
Ū chi̍t-ê chú-iàu ê ká-soat sī kóng, che sī í-chêng chi̍t-kóa bô ki-hōe liû kàu tē-piáu piàn chò hóe-soaⁿ ê iông-giâm-ian-liû, tēng--khì liáu-āu soah piàn chò chit-khoán giâm-chio̍h.
Chit-ê lí-lūn koh kóng, í-chêng tī chit-ê bi̍t-tō͘ khah koân ê hóe-soaⁿ ām-kún gōa-kháu, bat pau chi̍t-liàn khah khin ê giâm-chio̍h, m̄-koh chit-má í-keng khì hō͘ chhim-sit liáu-liáu ah.
Chhun ê pō͘-hūn to̍h piàn chò chit-ê chòng-koan ê chio̍h-thah.
Bí-chiu goân-chū-bîn kā i kiò-chò Hîm ê lú-koán iah-sī phú-sek ê tōa-lá-pah.
Chit-ê cha̍t-ba̍t ê giâm-chio̍h ū Tē-kiû bīn-téng siōng tn̂g ê la̍k-kak-thiāu hêng-thé, ū chhiau-kòe 180 kong-chhioh koân.
Siòng-phìⁿ bīn-téng khah koân hit thah, ū Gîn-hô-hē ê tiong-ng-tòa hāⁿ kòe thiⁿ-téng.
Lán mā khòaⁿ-ē-tio̍h chiok chōe ū-miâ ê thian-thé.
Tī chio̍h-thah ê chiàⁿ-pêng, ū o͘-sûn ê Hun-chhoe-seng-hûn, kah âng-sek ê Lāi-hái-á-seng-hûn.
Chiân-kéng ū chhiⁿ-sek ê chháu-á kah chhiū-á, chio̍h-thah ê tò-pêng tē-pêng-sòaⁿ hū-kīn ū hûn.
Kah kî-tha chiok chōe kok-chè-tē-piáu bô-kâng, Mô͘-kúi-thah sī ē-sái peh ê.


## [KIP] Môo-kuí-thah thinn-tíng ê Gîn-hô
Môo-kuí-thah sī án-ná lâi ê?
Tse sī tī Bí-kok Wyoming tsiu ê ti̍k-sû tuā-giâm-tsio̍h, i ê khí-guân tàu-té sī siánn, kàu-tann iáu leh uan.
Ū tsi̍t-ê tsú-iàu ê ká-suat sī kóng, tse sī í-tsîng tsi̍t-kuá bô ki-huē liû kàu tē-piáu piàn tsò hué-suann ê iông-giâm-ian-liû, tīng--khì liáu-āu suah piàn tsò tsit-khuán giâm-tsio̍h.
Tsit-ê lí-lūn koh kóng, í-tsîng tī tsit-ê bi̍t-tōo khah kuân ê hué-suann ām-kún guā-kháu, bat pau tsi̍t-liàn khah khin ê giâm-tsio̍h, m̄-koh tsit-má í-king khì hōo tshim-sit liáu-liáu ah.
Tshun ê pōo-hūn to̍h piàn tsò tsit-ê tsòng-kuan ê tsio̍h-thah.
Bí-tsiu guân-tsū-bîn kā i kiò-tsò Hîm ê lú-kuán iah-sī phú-sik ê tuā-lá-pah.
Tsit-ê tsa̍t-ba̍t ê giâm-tsio̍h ū Tē-kiû bīn-tíng siōng tn̂g ê la̍k-kak-thiāu hîng-thé, ū tshiau-kuè 180 kong-tshioh kuân.
Siòng-phìnn bīn-tíng khah kuân hit thah, ū Gîn-hô-hē ê tiong-ng-tuà hānn kuè thinn-tíng.
Lán mā khuànn-ē-tio̍h tsiok tsuē ū-miâ ê thian-thé.
Tī tsio̍h-thah ê tsiànn-pîng, ū oo-sûn ê Hun-tshue-sing-hûn, kah âng-sik ê Lāi-hái-á-sing-hûn.
Tsiân-kíng ū tshinn-sik ê tsháu-á kah tshiū-á, tsio̍h-thah ê tò-pîng tē-pîng-suànn hū-kīn ū hûn.
Kah kî-tha tsiok tsuē kok-tsè-tē-piáu bô-kâng, Môo-kuí-thah sī ē-sái peh ê.

## [English] Milky Way over Devils Tower
What created Devils Tower?
The origin of this [extraordinary][extraordinary] rock monolith in [Wyoming][Wyoming], [USA][USA] is still debated, with a leading hypothesis holding that it is a hardened lava plume that never reached the surface to become a volcano.
In [this theory][this theory], the lighter rock that once surrounded the dense volcanic neck has now eroded away, leaving [the dramatic tower][the dramatic tower].
Known by [Native Americans][Native Americans] by names including [Bear's Lodge and Great Gray Horn][Bear's Lodge and Great Gray Horn], the dense rock includes the longest [hexagon][hexagon]al [columns][columns] known, some over 180-meters tall.
High above, the [central band][central band e] of the [Milky Way galaxy][Milky Way galaxy] arches across the sky.
Many notable sky objects are visible, including dark strands of the [Pipe Nebula][Pipe Nebula] and the [reddish Lagoon Nebula][reddish Lagoon Nebula] to the tower's right.
Green grass and trees line [the foreground][the foreground], while clouds appear near the horizon to the tower's left.
Unlike many other international landmarks, mountaineers are permitted to [climb Devils Tower][climb Devils Tower].

## 詞彙學習（台語漢字/POJ/KIP/華語漢字/English）
- 【魔鬼塔】Mô͘-kúi-thah/Môo-kuí-thah/魔鬼塔/Devils Tower
- 【熔岩煙流】iông-giâm-ian-liû/iông-giâm-ian-liû/熔岩羽流/lava plume
- 【𠕇--去】tēng-khì/tīng-khì/硬化/hardened
- 【薰吹星雲】Hun-chhoe seng-hûn/Hun-tshue sing-hûn/煙斗星雲/Pipe Nebula
- 【內海仔星雲】Lāi-hái-á-seng-hûn/Lāi-hái-á-sing-hûn/礁湖星雲/Lagoon Nebula
- 【六角柱】la̍k-kak-thiāu/la̍k-kak-thiāu/六角柱/hexagonal [columns
- 【銀河系】Gîn-hô-hē/Gîn-hô-hē/銀河系/Milky Way galaxy
- 【中央帶】tiong-ng-tòa/tiong-ng-tuà/中央帶/central band
- 【180 公尺】chi̍t-pah-peh-cha̍p kong-chhioh/tsi̍t-pah-peh-tsa̍p kong-tshioh/180 公尺/180 meters


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[extraordinary]:https://i.imgflip.com/3379n3.png"
[Wyoming]:https://en.wikipedia.org/wiki/Wyoming
[USA]:https://en.wikipedia.org/wiki/United_States
[this theory]:https://www.nps.gov/deto/learn/nature/tower-formation.htm
[the dramatic tower]:https://youtu.be/aGRC7hwo3gk
[Native Americans]:https://en.wikipedia.org/wiki/Native_Americans_in_the_United_States
[Bear's Lodge and Great Gray Horn]:https://en.wikipedia.org/wiki/Devils_Tower
[hexagon]:https://www.mathsisfun.com/geometry/hexagon.html
[columns]:https://en.wikipedia.org/wiki/Columnar_jointing
[central band e]:https://apod.nasa.gov/apod/ap211025.html
[central band t]:https://apod.nasa.gov/apod/ap211025.html
[Milky Way galaxy]:https://imagine.gsfc.nasa.gov/science/objects/milkyway1.html
[Pipe Nebula]:https://apod.nasa.gov/apod/ap200807.html
[reddish Lagoon Nebula]:https://apod.nasa.gov/apod/ap181112.html
[the foreground]:https://youtu.be/raLN8Jx46zU
[climb Devils Tower]:https://youtu.be/cCv9_Iv-8j8

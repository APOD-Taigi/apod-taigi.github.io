---
title: 獵戶座 kah 松仔
date: 2022-04-16
publishdate: 2022-04-16T11:45:00+0800
tags: [獵戶座, 獵戶座皮帶, 參宿一, 藍巨星, 參宿七, 獵戶座大星雲, 火舌星雲, 馬頭星雲, Barnard 環, 樹椏]
hero: https://apod.nasa.gov/apod/fap/image/2204/orionpines_1k.jpg
summary: Kā kha-mé-lah 固定 tī 三跤馬面頂，翕幾若張短時間感光 ê 相片了後，kā 這寡相片按照 恆星 ê 位置對齊，才提著這張美麗 ê 夜空相片。
categories: [podcast]
vocals: [阿錕]
---

{{% apod %}}

- 原始文章：[Orion Pines](https://apod.nasa.gov/apod/ap220416.html)
- 影像來源 kah [版權][copyright]：[Juan Carlos Casado](https://www.twanight.org/casado) ([Starry Earth](https://www.flickr.com/photos/starryearth/albums/), [TWAN](https://www.twanight.org))
- 台文翻譯：[An-Li Tsai][An-Li Tsai] ([NCU][NCU])

{{< podcast "cl3udmdna09uw0109bi1v7wnc" >}}

## [漢羅] 獵戶座 kah 松仔
Kā kha-mé-lah 固定 tī 三跤馬面頂，翕幾若張短時間感光 ê 相片了後，kā 這寡相片按照 恆星 ê 位置對齊，才提著這張美麗 ê 夜空相片。
這張相片是 tī 西班牙東北角 ê Albany`a 田庄 [翕 ê][Captured near]。
Tī 這張天星滿滿 ê 夜空相片中央，是獵戶座內底彼三粒足光 ê 恆星。
獵戶座皮帶 [上東爿（倒爿）彼粒是 參宿一][Alnitak, the easternmost]。
伊 to̍h chhāi tī 霧霧光光 ê [火舌星雲][Flame Nebula t] kah 彼个有烏暗外形、有名 ê [馬頭星雲][Horsehead] ê 邊仔。
咱用目睭直接看，就看會著 tī 獵戶座皮帶 彼三粒星 下底 ê [獵戶座大星雲][The Great Nebula of Orion]。
這是離咱 ê 美麗地球 上近 ê 大型恆星托兒所，干焦 1500 光年遠爾爾。
咱會當 tī 相片內底看著暗暗彎彎 ê [Barnard 環][Barnard's Loop]，伊看起來是 kā 獵戶座較光 ê 恆星 kah 星雲 [箍 tī 內底][embrace Orion's]。
這是這是北方 ê 春天，所以咱熟似 ê [北方寒天][northern winter] 星座，這馬欲落去矣。
獵戶座 ê 正爿下跤是西爿 ê 地平線，[遐附近][apparently] 有一粒足光 ê 藍巨星 參宿七，去磕著松仔 ê 樹椏。

## [POJ] La̍h-hō͘-chō kah Chhêng-á
Kā kha-mé-lah kò͘-tēng tī saⁿ-kha-bé bīn-téng, hip kúi-ā-tiuⁿ té sî-kan kám-kng ê siòng-phìⁿ liáu-āu, kā chit-kóa siòng-phìⁿ àn-chiàu hêng-chhiⁿ ê ūi-tì tùi-chê, chiah the̍h-tio̍h chit-tiuⁿ bí-lē ê iā-khong siòng-phìⁿ.
Chit-tiuⁿ siòng-phìⁿ sī tī Se-pan-gâ tang-pak-kak ê Albany`a chhân-chng hip ê.
Tī chit-tiuⁿ thiⁿ-chhiⁿ móa-móa ê iā-khong siòng-phìⁿ tiong-ng, sī La̍h-hō͘-chō lāi-té hit saⁿ-lia̍p chiok kng ê hêng-chhiⁿ.
La̍h-hō͘-chō phôe-tòa siōng tang-pêng (tò-pêng) hit-lia̍p sī Chham-siù-it.
I to̍h chhāi tī bū-bū kng-kng ê Hóe-chi̍h-seng-hûn kah hit-ê ū o͘-àm gōa-hêng, ū-miâ Bé-thâu-seng-hûn ê piⁿ-á.
Lán iōng ba̍k-chiu ti̍t-chiap khòaⁿ, tō khòaⁿ-ē-tio̍h tī La̍h-hō͘-chō phôe-tòa hit saⁿ-lia̍p ē-té ê La̍h-hō͘-chō tōa-seng-hûn.
Che sī lî lán ê bí-lē Tē-kiû siōng kīn ê tōa-hêng hêng-chhiⁿ thok-jî-só͘, kan-na 1500 kng-nî niā-niā.
Lán ē-tàng tī siòng-phìⁿ lāi-té khòaⁿ-tio̍h àm-àm oan-oan ê Barnard khoân, i khòaⁿ--khí-lâi sī kā La̍h-hō͘-chō khah kng ê hêng-chhiⁿ kah seng-hûn kho͘ tī lāi-té.
Che sī pak-hong ê chhun-thiⁿ, só͘-í lán se̍k-sāi ê pak-hong seng-chō, chit-má beh lo̍h--khì ah.
La̍h-hō͘-chō ê chiàⁿ-pêng ē-kha sī sai-pêng ê tē-pêng-sòaⁿ, hiah hū-kīn ū chi̍t-lia̍p chiok kng ê nâ-kū-chhiⁿ Chham-siù-chhit, khì kha̍p-tio̍h chhêng-á ê chhiū-oe.

## [KIP] La̍h-hōo-tsō kah Tshîng-á
Kā kha-mé-lah kòo-tīng tī sann-kha-bé bīn-tíng, hip kuí-ā-tiunn té sî-kan kám-kng ê siòng-phìnn liáu-āu, kā tsit-kuá siòng-phìnn àn-tsiàu hîng-tshinn ê uī-tì tuì-tsê, tsiah the̍h-tio̍h tsit-tiunn bí-lē ê iā-khong siòng-phìnn.
Tsit-tiunn siòng-phìnn sī tī Se-pan-gâ tang-pak-kak ê Albany`a tshân-tsng hip ê.
Tī tsit-tiunn thinn-tshinn muá-muá ê iā-khong siòng-phìnn tiong-ng, sī La̍h-hōo-tsō lāi-té hit sann-lia̍p tsiok kng ê hîng-tshinn.
La̍h-hōo-tsō phuê-tuà siōng tang-pîng (tò-pîng) hit-lia̍p sī Tsham-siù-it.
I to̍h tshāi tī bū-bū kng-kng ê Hué-tsi̍h-sing-hûn kah hit-ê ū oo-àm guā-hîng, ū-miâ Bé-thâu-sing-hûn ê pinn-á.
Lán iōng ba̍k-tsiu ti̍t-tsiap khuànn, tō khuànn-ē-tio̍h tī La̍h-hōo-tsō phuê-tuà hit sann-lia̍p ē-té ê La̍h-hōo-tsō tuā-sing-hûn.
Tse sī lî lán ê bí-lē Tē-kiû siōng kīn ê tuā-hîng hîng-tshinn thok-jî-sóo, kan-na 1500 kng-nî niā-niā.
Lán ē-tàng tī siòng-phìnn lāi-té khuànn-tio̍h àm-àm uan-uan ê Barnard khuân, i khuànn--khí-lâi sī kā La̍h-hōo-tsō khah kng ê hîng-tshinn kah sing-hûn khoo tī lāi-té.
Tse sī pak-hong ê tshun-thinn, sóo-í lán si̍k-sāi ê pak-hong sing-tsō, tsit-má beh lo̍h--khì ah.
La̍h-hōo-tsō ê tsiànn-pîng ē-kha sī sai-pîng ê tē-pîng-suànn, hiah hū-kīn ū tsi̍t-lia̍p tsiok kng ê nâ-kū-tshinn Tsham-siù-tshit, khì kha̍p-tio̍h tshîng-á ê tshiū-ue.

## [English] Orion Pines
Taken with a camera fixed to a tripod, many short exposures were aligned with the stars to unveil this beautiful, dark night sky.
[Captured near][Captured near] the rural village of Albany`a at the northeastern corner of Spain, the three stars of Orion's belt stretch across top center in the starry frame.
[Alnitak, the easternmost][Alnitak, the easternmost] (left) of the belt stars is seen next to the more diffuse glow of the [Flame Nebula][Flame Nebula e] and the dark notch of the famous [Horsehead][Horsehead].
Easily visible to the naked-eye [The Great Nebula of Orion][The Great Nebula of Orion] is below the belt stars.
A mere 1,500 light-years distant, it is the closest large stellar nursery to our fair planet.
Best seen in photographs, the broad and faint arc of [Barnard's Loop][Barnard's Loop] seems to [embrace Orion's][embrace Orion's] brighter stars and nebulae though.
In the northern spring the familiar [northern winter][northern winter] constellation is setting.
Near the western horizon toward lower right Orion's [apparently][apparently] bright blue supergiant Rigel just touches the branches of a pine tree.

## 詞彙學習

|漢羅|POJ|KIP|華語|English|
|-|-|-|-|-|
|獵戶座|La̍h-hō͘-chō|La̍h-hōo-tsō|獵戶座|Orion|
|松仔|chhêng-á|tshîng-á|松仔|pine tree|
|三跤馬|saⁿ-kha-bé|sann-kha-bé|角架|tripod|
|獵戶座皮帶|La̍h-hō͘-chō phôe-tòa|La̍h-hōo-tsō phuê-tuà|獵戶座腰帶|Orion's belt|
|火舌星雲|Hóe-chi̍h-seng-hûn|Hué-tsi̍h-sing-hûn|火焰星雲|Flame Nebula|
|馬頭星雲|Bé-thâu-seng-hûn|Bé-thâu-sing-hûn|馬頭星雲|Horsehead Nebula|
|Barnard 環|Barnard khoân|Barnard khuân|巴納德環|Barnard's Loop|
|獵戶座大星雲|La̍h-hō͘-chō tōa-seng-hûn|La̍h-hōo-tsō tuā-sing-hûn|獵戶座大星雲|The Great Nebula of Orion|
|恆星托兒所|hêng-chhiⁿ thok-jî-só͘|hîng-tshinn thok-jî-sóo|恆星托兒所|stellar nursery|
|參宿一|Chham-siù-it|Tsham-siù-it|參宿一|Alnitak|
|藍巨星|nâ-kū-chhiⁿ|nâ-kū-tshinn|藍巨星|blue supergiant|
|參宿七|Chham-siù-chhit|Tsham-siù-tshit|參宿七|Rigel|
|樹椏|chhiū-oe|tshiū-ue|樹枝|branches|
|1500 光年|chi̍t-chheng-gō͘-pah kng-nî|tsi̍t-tshing-gōo-pah kng-nî|1500 光年|1500 light-year|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Captured near]:https://www.darksky.org/our-work/conservation/idsp/parks/albanya/
[Alnitak, the easternmost]:https://apod.nasa.gov/apod/ap171123.html
[Flame Nebula e]:https://apod.nasa.gov/apod/ap210412.html
[Flame Nebula t]:https://apod.tw/daily/20210412/
[Horsehead]:https://apod.nasa.gov/apod/ap081126.html
[The Great Nebula of Orion]:https://www.nasa.gov/image-feature/a-peek-inside-the-orion-nebula
[Barnard's Loop]:https://arxiv.org/abs/1103.2789
[embrace Orion's]:https://apod.nasa.gov/apod/ap190821.html
[northern winter]:https://apod.nasa.gov/apod/ap201225.html
[apparently]:https://apod.nasa.gov/apod/ap200919.html

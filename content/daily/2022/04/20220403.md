---
title: CMB ê 雙極：Tī 宇宙中加速
date: 2022-04-03
publishdate: 2022-04-03T11:45:00+0800
tags: [CMB 雙極, CMB, 雙極, 宇宙微波背景輻射, 宇宙微波背景, CMBR, 銀河系, 本星系群, 室女座星系團, 藍移, 紅移, COBE, COBE 宇宙背景探測衛星, 宇宙背景探測衛星, 微波光, 微波, 原始輻射, 天體]
hero: https://apod.nasa.gov/apod/image/2204/CmbDipole_cobe_960.jpg
summary: 這張是 COBE 宇宙背景探測衛星 tī 1993 年翕 ê 全天圖。這張圖暗示講，本星系群 用相對 原始輻射 一秒鐘 600 公里緊 ê 速度 leh 行。
categories: [podcast]
vocals: [阿錕]
---

{{% apod %}}

- 原始文章：[CMB Dipole: Speeding Through the Universe](https://apod.nasa.gov/apod/ap220403.html)
- 影像來源 kah [版權][copyright]：[DMR](https://lambda.gsfc.nasa.gov/product/cobe/dmr_overview.html), [COBE](https://lambda.gsfc.nasa.gov/product/cobe/), [NASA](https://www.nasa.gov/), Four-Year Sky Map
- 台文翻譯：[An-Li Tsai][An-Li Tsai] ([NCU][NCU])

{{< podcast "cl2owtogk0akl01w489237hop" >}}

## [漢羅] CMB ê 雙極：Tī 宇宙中加速
咱 ê [地球][Earth] 毋是恬恬 chhāi tī 遐 ê。
伊是踅 [太陽][Sun] leh 行 ê。
太陽是踅 [銀河系][Milky Way Galaxy] 中心 leh 行 ê。
銀河系是踅 [本星系群][Local Group of Galaxies] leh 行 ê。
本星系群是落 tùi [室女座星系團][Virgo Cluster of Galaxies] ê 方向去。
毋閣 in leh 行 ê 速度，是比 [規陣天體][objects together] 相對 [宇宙微波背景輻射][cosmic microwave background radiation] (CMBR) leh 行 ê 速度，閣較慢。
這張是 [COBE 宇宙背景探測衛星][COBE satellite] tī 1993 年翕 ê [全天圖][featured all-sky map]。
[微波光][microwave light] tī 地球 ê 運動方向是 [藍移][blueshifted]，所以會較熱。
毋閣伊 tī 天頂另外一个方向是 [紅移][redshifted]，所以會較冷。
這張 [圖][map] 暗示講，[本星系群][Local Group] 用相對 [原始輻射][primordial radiation] 一秒鐘 600 公里緊 ê 速度 leh 行。
上開始根本 to̍h 無想到會看著 [遮爾緊 ê 速度][high speed]，而且到今嘛猶無法度解說是按怎會遮爾光。
[是按怎咱會行遮爾緊][Why are we moving so fast]？
[到底是啥物物件 tī 遐 leh kā 咱影響？][What is out there?]

## [POJ] CMB ê Siang-ke̍k: Tī ú-tiū tiong ka-sok
Lán ê Tē-kiû m̄-sī tiām-tiām chhāi tī hiah ê.
I sī se̍h Thài-iông leh kiâⁿ ê.
Thài-iông sī se̍h Gîn-hô-hē tiong-sim leh kiâⁿ ê.
Gîn-hô-hē sī se̍h Pún-seng-hē-kûn leh kiâⁿ ê.
Pún-seng-hē-kûn sī la̍k tùi Sek-lú-chō seng-hē-thoân ê hong-hiòng khì.
M̄-koh in leh kiâⁿ ê sok-tō͘, sī pí kui-tīn thian-thé siong-tùi Ú-tiū bî-pho pōe-kéng hok-siā (CMBR) leh kiâⁿ ê sok-tō͘, koh-khah bān.
Chit-tiuⁿ sī COBE Ú-tiū pōe-kéng thàm-chhek ūi-chhiⁿ tī 1993 nî hip ê choân-thian-tō͘.
Bî-pho-kng tī Tē-kiû ê ūn-tōng hong-hiòng sī nâ-î, só͘-í ē khah joa̍h.
M̄-koh i tī thiⁿ-téng lēng-gōa chi̍t-ê hong-hiòng sī âng-î, só͘-í ē khah lêng.
Chit-tiuⁿ tô͘ àm-sī kóng, Pún-seng-hē-kûn iōng siong-tùi goân-sú-hok-siā chi̍t-bió-cheng 600 kong-lí kín ê sok-tō͘ leh kiâⁿ.
Siōng khai-sí kun-pún to̍h bô siūⁿ kàu ē khòaⁿ tio̍h chiah-nī kín ê sok-tō͘, jî-chhiáⁿ kàu-taⁿ mā iáu bô-hoat-tō͘ kái-soeh sī án-ná ē chiah-nī kng.
Sī án-ná lán ē kiâⁿ chiah-nī kín?
Tàu-tóe sī siáⁿ-mih mi̍h-kiāⁿ tī hiah leh kā lán éng-hióng?

## [KIP] CMB ê Siang-ki̍k: Tī ú-tiū tiong ka-sok
Lán ê Tē-kiû m̄-sī tiām-tiām tshāi tī hiah ê.
I sī se̍h Thài-iông leh kiânn ê.
Thài-iông sī se̍h Gîn-hô-hē tiong-sim leh kiânn ê.
Gîn-hô-hē sī se̍h Pún-sing-hē-kûn leh kiânn ê.
Pún-sing-hē-kûn sī la̍k tuì Sik-lú-tsō sing-hē-thuân ê hong-hiòng khì.
M̄-koh in leh kiânn ê sok-tōo, sī pí kui-tīn thian-thé siong-tuì Ú-tiū bî-pho puē-kíng hok-siā (CMBR) leh kiânn ê sok-tōo, koh-khah bān.
Tsit-tiunn sī COBE Ú-tiū puē-kíng thàm-tshik uī-tshinn tī 1993 nî hip ê tsuân-thian-tōo.
Bî-pho-kng tī Tē-kiû ê ūn-tōng hong-hiòng sī nâ-î, sóo-í ē khah jua̍h.
M̄-koh i tī thinn-tíng līng-guā tsi̍t-ê hong-hiòng sī âng-î, sóo-í ē khah lîng.
Tsit-tiunn tôo àm-sī kóng, Pún-sing-hē-kûn iōng siong-tuì guân-sú-hok-siā tsi̍t-bió-tsing 600 kong-lí kín ê sok-tōo leh kiânn.
Siōng khai-sí kun-pún to̍h bô siūnn kàu ē khuànn tio̍h tsiah-nī kín ê sok-tōo, jî-tshiánn kàu-tann mā iáu bô-huat-tōo kái-sueh sī án-ná ē tsiah-nī kng.
Sī án-ná lán ē kiânn tsiah-nī kín?
Tàu-tué sī siánn-mih mi̍h-kiānn tī hiah leh kā lán íng-hióng?

## [English] CMB Dipole: Speeding Through the Universe
Our [Earth][Earth] is not at rest.
The Earth moves around the [Sun][Sun].
The Sun orbits the center of the [Milky Way Galaxy][Milky Way Galaxy].
The Milky Way Galaxy orbits in the [Local Group of Galaxies][Local Group of Galaxies].
The Local Group falls toward the [Virgo Cluster of Galaxies][Virgo Cluster of Galaxies].
But these speeds are less than the speed that all of these [objects together][objects together] move relative to the [cosmic microwave background radiation][cosmic microwave background radiation] (CMBR).
In the [featured all-sky map][featured all-sky map] from the [COBE satellite][COBE satellite] in 1993, microwave light in the Earth's direction of motion appears [blueshifted][blueshifted] and hence hotter, while [microwave light][microwave light] on the opposite side of the sky is [redshifted][redshifted] and colder.
The [map][map] indicates that the [Local Group][Local Group] moves at about 600 kilometers per second relative to this [primordial radiation][primordial radiation].
This [high speed][high speed] was initially unexpected and its magnitude is still unexplained.
[Why are we moving so fast][Why are we moving so fast]?
[What is out there?][What is out there?]

## 詞彙學習（漢羅/POJ/KIP/華語/English）
- 【雙極】Siang-ke̍k/Siang-ki̍k/偶極子/dipole
- 【銀河系】Gîn-hô-hē/Gîn-hô-hē/銀河系/Milky Way Galaxy
- 【天體】thian-thé/thian-thé/天體/object
- 【宇宙微波背景輻射】Ú-tiū bî-pho pōe-kéng hok-siā/Ú-tiū bî-pho puē-kíng hok-siā/宇宙微波背景輻射/cosmic microwave background radiation (CMBR)
- 【宇宙微波背景】Ú-tiū bî-pho pōe-kéng/Ú-tiū bî-pho puē-kíng/宇宙微波背景/cosmic microwave background (CMB)
- 【本星系群】Pún-seng-hē-kûn/Pún-sing-hē-kûn/本星系群/the Local Group
- 【室女座星系團】Sek-lú-chō seng-hē-thoân/Sik-lú-tsō sing-hē-thuân/室女座星系團/the Virgo Cluster of Galaxies
- 【藍移】nâ-î/nâ-î/藍移/blueshift
- 【紅移】ang-î/ang-î/紅移/redshift
- 【原始輻射】goân-sú hok-siā/guân-sú hok-siā/原始輻射/primordial radiation
- 【宇宙背景探測衛星】Ú-tiū pōe-kéng thàm-chhek ūi-chhiⁿ/ú-tiū puē-kíng thàm-tshik uī-tshinn/宇宙背景探測衛星/Cosmic Background Explorer (COBE)
- 【微波光】bî-pho-kng/bî-pho-kng/微波光/microwave light
- 【1993 年】i̍t-kiú-kiú-sam nî/i̍t-kiú-kiú-sam nî/1993 年/in 1993


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Earth]:https://apod.nasa.gov/apod/ap070325.html
[Sun]:https://apod.nasa.gov/apod/ap070624.html
[Milky Way Galaxy]:https://solarsystem.nasa.gov/resources/285/the-milky-way-galaxy/
[Local Group of Galaxies]:http://www.atlasoftheuniverse.com/localgr.html
[Virgo Cluster of Galaxies]:https://apod.nasa.gov/apod/ap110422.html
[objects together]:https://apod.nasa.gov/apod/ap190806.html
[cosmic microwave background radiation]:https://www.astro.ubc.ca/people/scott/faq_basic.html
[featured all-sky map]:https://lambda.gsfc.nasa.gov/product/cobe/dmr_image.cfm
[COBE satellite]:https://en.wikipedia.org/wiki/Cosmic_Background_Explorer
[blueshifted]:https://astro.ucla.edu/~wright/doppler.htm
[microwave light]:https://science.nasa.gov/ems/06_microwaves
[redshifted]:https://en.wikipedia.org/wiki/Redshift
[map]:https://map.gsfc.nasa.gov/
[Local Group]:https://en.wikipedia.org/wiki/Local_Group
[primordial radiation]:http://www.youtube.com/watch?v=S4QWnBJvVq4
[high speed]:https://www.rover.com/blog/wp-content/uploads/2019/07/51nbKlz5ssL.jpg
[Why are we moving so fast]:https://en.wikipedia.org/wiki/Cosmic_microwave_background
[What is out there?]:https://apod.nasa.gov/apod/ap000104.html

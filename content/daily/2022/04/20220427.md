---
title: 木星表面的木衛烏影
date: 2022-04-27
publishdate: 2022-04-27T11:45:00+0800
tags: [木衛, 木星, 木衛三 Ganymede, 日全食, Juno 太空船, 極光, 木星四大衛星, 太陽系, 圓形極光]
hero: https://apod.nasa.gov/apod/fap/image/2204/JupiterDarkSpot_JunoTT_1080.jpg
summary: 木星表面彼个大烏點是啥物？彼是木衛三 Ganymede 的烏影，伊是木星上大粒的衛星。
---

{{% apod %}}

- 原始文章：[Moon Shadow on Jupiter](https://apod.nasa.gov/apod/ap220427.html)
- 影像來源：[NASA](https://www.nasa.gov/)/[JPL-Caltech](https://www.jpl.nasa.gov/)/[SwRI](https://www.swri.org/)/[MSSS](http://www.msss.com/); 資料處理 kah [許可](https://creativecommons.org/licenses/by/4.0/)：Thomas Thomopoulos
- 探索宇宙：[APOD 亂數產生器](http://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NCU][NCU])

## [漢羅] 木星表面的木衛烏影
木星表面彼个大烏點是啥物？
彼是 [木衛三 Ganymede][Ganymede] 的烏影。
伊是 [木星][Jupiter 1] 上大粒的衛星。
[木衛][Jupiter's moons] 若是行到木星四大衛星佮太陽之間，in 就會佇木星表面 [產生烏影][created shadows]。
這就和 [月娘行到][Earth's moon crosses] 地球佮太陽之間仝款。
佮佇地球仝款，你若是 chhāi 佇 [木星表面的烏影][dark shadow on Jupiter] 遐，木衛就會共太陽完全閘去，按呢你就會看著 [日全食][eclipse the Sun] 矣。
毋閣佮地球無仝的是，[木衛的烏影][moon shadow] 會定定出現。
[閣較無四常][more unusual] 的是，太空船離 in 有夠近的，才會記錄著這張 [高解析度][high-resolution] 的 [影像][image]。
[Juno 太空船][spacecraft, Juno] 佇二月底彼陣飛到 [木星][Jupiter 2] 附近，所以離太空船較近的木星雲佮木衛的烏影才會看起來 [遮爾大][relatively large]。
木星是 [太陽系][Solar System] 上大粒的行星。
Juno 太空船已經佇木星面頂，揣著足濟新的發現，嘛包括最近 [高速擴大的圓形極光][rapidly expanding circular auroras]。

## [POJ] Bo̍k-chhiⁿ piáu-bīn ê Bo̍k-ūi o͘-iáⁿ
Bo̍k-chhiⁿ piáu-bīn hit-ê tōa o͘-tiám sī siáⁿ-mih?
He sī Bo̍k-ūi-saⁿ Ganymede ê o͘-iáⁿ.
I sī Bo̍k-chhiⁿ siōng tōa-lia̍p ê ūi-chhiⁿ.
Bo̍k-ūi nā-sī kiâⁿ kàu Bo̍k-chhiⁿ Sì-tōa-ūi-chhiⁿ kah Thài-iông chi-kan, in to̍h ē tī Bo̍k-chhiⁿ piáu-bīn sán-seng o͘-iáⁿ.
Che to̍h hām Goe̍h-niû kiâⁿ kàu Tē-kiû kah Thài-iông chi-kan kāng-khoán.
Kah tī Tē-kiû kāng-khoán, lí nā-sī chhāi tī Bo̍k-chhiⁿ piáu-bīn ê o͘-iáⁿ hiah, Bo̍k-ūi to̍h ē kā Thài-iông oân-choân cha̍h khì, án-ni lí to̍h ē khòaⁿ tio̍h ji̍t-choân-si̍t ah.
M̄-koh kah Tē-kiû bô-kâng ê sī, Bo̍k-ūi ê o͘-iáⁿ ē tiāⁿ-tiāⁿ chhut-hiān.
Koh khah bô sù-siông ê sī, Thài-khong-chûn lî in ū-kàu kīn--ê, chiah ē kì-lo̍k tio̍h chit tiuⁿ ko kái-sek-tō͘ ê iáⁿ-siōng.
Juno Thài-khong-chûn tī jī goe̍h té hit-chūn poe kàu Bo̍k-chhiⁿ hū-kīn, só͘-í lî thài-khong-chûn khah kīn ê Bo̍k-chhiⁿ-hûn kah Bo̍k-ūi ê o͘-iáⁿ chiah ē khòaⁿ--khí-lâi chiah-nī tōa.
Bo̍k-chhiⁿ sī Thài-iông-hē siōng tōa lia̍p ê kiâⁿ-chhiⁿ.
Juno Thài-khong-chûn í-keng tī Bo̍k-chhiⁿ bīn-téng, chhōe tio̍h chiok chōe sin--ê hoat-hiān, mā pau-koat chòe-kīn ko-sok khok-tōa ê îⁿ-hêng ke̍k-kng.

## [KIP] Bo̍k-tshinn piáu-bīn ê Bo̍k-uī oo-iánn
Bo̍k-tshinn piáu-bīn hit-ê tuā oo-tiám sī siánn-mih?
He sī Bo̍k-uī-sann Ganymede ê oo-iánn.
I sī Bo̍k-tshinn siōng tuā-lia̍p ê uī-tshinn.
Bo̍k-uī nā-sī kiânn kàu Bo̍k-tshinn Sì-tuā-uī-tshinn kah Thài-iông tsi-kan, in to̍h ē tī Bo̍k-tshinn piáu-bīn sán-sing oo-iánn.
Tse to̍h hām Gue̍h-niû kiânn kàu Tē-kiû kah Thài-iông tsi-kan kāng-khuán.
Kah tī Tē-kiû kāng-khuán, lí nā-sī tshāi tī Bo̍k-tshinn piáu-bīn ê oo-iánn hiah, Bo̍k-uī to̍h ē kā Thài-iông uân-tsuân tsa̍h khì, án-ni lí to̍h ē khuànn tio̍h ji̍t-tsuân-si̍t ah.
M̄-koh kah Tē-kiû bô-kâng ê sī, Bo̍k-uī ê oo-iánn ē tiānn-tiānn tshut-hiān.
Koh khah bô sù-siông ê sī, Thài-khong-tsûn lî in ū-kàu kīn--ê, tsiah ē kì-lo̍k tio̍h tsit tiunn ko kái-sik-tōo ê iánn-siōng.
Juno Thài-khong-tsûn tī jī gue̍h té hit-tsūn pue kàu Bo̍k-tshinn hū-kīn, sóo-í lî thài-khong-tsûn khah kīn ê Bo̍k-tshinn-hûn kah Bo̍k-uī ê oo-iánn tsiah ē khuànn--khí-lâi tsiah-nī tuā.
Bo̍k-tshinn sī Thài-iông-hē siōng tuā lia̍p ê kiânn-tshinn.
Juno Thài-khong-tsûn í-king tī Bo̍k-tshinn bīn-tíng, tshuē tio̍h tsiok tsuē sin--ê huat-hiān, mā pau-kuat tsuè-kīn ko-sok khok-tuā ê înn-hîng ki̍k-kng.

## [English] Moon Shadow on Jupiter
What is that large dark spot on Jupiter?
It's the shadow of [Ganymede][Ganymede], one of [Jupiter][Jupiter 1]'s largest moons.
When [Jupiter's moons][Jupiter's moons] cross between the Jovian giant and the Sun, they [created shadows][created shadows] just like when the [Earth's moon crosses][Earth's moon crosses] between the Earth and the Sun.
Also like on Earth, if you were in a [dark shadow on Jupiter][dark shadow on Jupiter], you would see a moon completely [eclipse the Sun][eclipse the Sun].
Unlike on Earth, [moon shadow][moon shadow]s occur most days on Jupiter -- what's [more unusual][more unusual] is that a spacecraft was close enough to record one with a [high-resolution][high-resolution] [image][image].
That [spacecraft, Juno][spacecraft, Juno], was passing so close to [Jupiter][Jupiter 2] in late February that nearby clouds and the dark eclipse shadow appear [relatively large][relatively large].
Juno has made many discoveries about our [Solar System][Solar System]'s largest planet, including, recently, [rapidly expanding circular auroras][rapidly expanding circular auroras].

## 詞彙學習（漢羅/POJ/KIP/華文/English）
- 【木星】Bo̍k-chhiⁿ/Bo̍k-tshinn/木星/Jupiter
- 【木衛】Bo̍k-ūi/Bo̍k-uī/木衛/Jupiter's moons
- 【木衛三 Ganymede】Bo̍k-ūi-saⁿ Ganymede/Bo̍k-uī-sann Ganymede/木衛三 甘尼米德/Ganymede
- 【木星四大衛星】Bo̍k-chhiⁿ Sì-tōa-ūi-chhiⁿ/Bo̍k-tshinn Sì-tuā-uī-tshinn/木星四大衛星/Jovian giant
- 【日全食】ji̍t-choân-si̍t/ji̍t-tsuân-si̍t/日全食/completely solar eclipse
- 【Juno 太空船】Juno Thài-khong-chûn/Juno Thài-khong-tsûn/朱諾太空船/Juno spacecraft
- 【圓形極光】îⁿ-hêng ke̍k-kng/înn-hîng ki̍k-kng/圓形極光/circular auroras
- 【太陽系】Thài-iông-hē/Thài-iông-hē/太陽系/Solar System
- 【行星】kiâⁿ-chhiⁿ/kiânn-tshinn/行星/planet


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Ganymede]:https://apod.nasa.gov/apod/ap210614.html
[Jupiter 1]:https://solarsystem.nasa.gov/planets/jupiter/in-depth/
[Jupiter's moons]:https://solarsystem.nasa.gov/moons/jupiter-moons/overview//
[created shadows]:https://apod.nasa.gov/apod/ap110102.html
[Earth's moon crosses]:https://eclipse2017.nasa.gov/static/img/eclipse-who-what-where-and-how/eclipsesHOW.png
[dark shadow on Jupiter]:https://apod.nasa.gov/apod/ap200628.html
[eclipse the Sun]:https://apod.nasa.gov/apod/ap170820.html
[moon shadow]:https://youtu.be/kGNxKnLmOH4
[more unusual]:http://funkot.ru/wp-content/uploads/2013/12/kotik-v-shapochke.jpg
[high-resolution]:https://www.missionjuno.swri.edu/news/juno-captures-moon-shadow-on-jupiter
[image]:https://photojournal.jpl.nasa.gov/catalog/PIA25015
[spacecraft, Juno]:https://www.nasa.gov/mission_pages/juno/spacecraft/index.html
[Jupiter 2]:https://en.wikipedia.org/wiki/Jupiter
[relatively large]:https://apod.nasa.gov/apod/ap190508.html
[Solar System]:https://spaceplace.nasa.gov/menu/solar-system/
[rapidly expanding circular auroras]:https://agupubs.onlinelibrary.wiley.com/doi/10.1029/2020JA028971

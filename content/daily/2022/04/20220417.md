---
title: 往回地球
date: 2022-04-17
publishdate: 2022-04-17T11:45:00+0800
tags: [國際太空站, 太空人, 太空船, 太空梭, 奮進號太空梭, 中氣層, 平流層, 對流層, 酸素]
hero: https://apod.nasa.gov/apod/fap/image/2204/shuttleAtm_nasa_960_ann.jpg
summary: 是啥物物件欲轉來矣？這張相片是 國際太空站面頂 ê 太空人，tī 2010 年彼陣，頭一擺 ùi 這个距離看著 ê 景色。
categories: [podcast]
vocals: [阿錕]
---

{{% apod %}}

- 原始文章：[Shuttle Over Earth](https://apod.nasa.gov/apod/ap220417.html)
- 影像來源：[NASA](https://www.nasa.gov/), [Expedition 22 Crew](https://www.nasa.gov/mission_pages/station/expeditions/expedition22/index.html)
- 這禮拜五：[2022 地球日](https://www.jpl.nasa.gov/edu/events/2022/4/22/celebrate-earth-day-with-education-resources-from-nasa/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl30cst4o00wa01ys2c7pfwrj" >}}

## [漢羅] 往回地球
是啥物物件欲轉來矣？
這張相片是 [國際太空站][International Space Station] 面頂 ê 太空人，tī 2010 年彼陣，頭一擺 ùi 這个距離看著 ê 景色。
彼个物件無偌久就隨變大，變做 [烏色 ê 剪影][dark silhouette] 矣。
等伊飛較倚了後，咱就看會出 這个 [剪影][silhouette t] 其實是一隻太空船。
落尾，咱總算知影這是 [奮進號太空梭][Space Shuttle Endeavour]。
伊連鞭就欲停踮 踅地球咧行 ê 太空站矣。
[這張相片][Pictured here]，是 奮進號 飛倚到地球地平線進前去予翕著 ê，咱閣看會著一重一重 ê [地球大氣層][Earth's atmosphere]。
綴 tī 太空梭後壁彼層藍色 ê，是 [中氣層][mesosphere]。
白色彼層是 [平流層][stratosphere]，柑仔色彼層是地球 ê [對流層][Troposphere]。
這寡一重一重薄薄 ê 大氣層，攏 kā 加加 leh，嘛比 [地球][Earth t] 半徑 ê 2 葩閣較薄。
In 用無仝方式 leh [維持咱 ê 性命][sustain us]，比論講 [酸素][oxygen to] 會當予咱喘氣，大氣層 kā [危險 ê 輻射 擋 tī 外太空][dangerous radiations from space]。

## [POJ] Óng-hôe Tē-kiû
Sī siáⁿ-mih mi̍h-kiāⁿ beh tńg--lâi ah?
Chit-tiuⁿ siòng-phìⁿ sī Kok-chè-thài-khong-chām bīn-téng ê Thài-khong-jîn, tī 2010 nî hit-chūn, thâu-chi̍t-pái ùi chit-ê kū-lî khòaⁿ-tio̍h ê kéng-sek.
Hit-ê mi̍h-kiāⁿ bô gōa-kú to̍h sûi piàn tōa, piàn chò o͘-sek ê chián-iáⁿ ah.
Tán i poe khah óa liáu-āu, lán to̍h khòaⁿ-ē-chhut chit-ê chián-iáⁿ kî-si̍t sī chi̍t-chiah thài-khong-chûn.
Lo̍h-bóe, lán chóng-sǹg chai-iáⁿ che sī Hùn-chìn-hō thài-khong-so.
I liâm-mi to̍h beh thêng tiàm se̍h Tē-kiû leh kiâⁿ ê thài-khong-chām ah.
Chit-tiuⁿ siòng-phìⁿ, sī Hùn-chìn-hō poe óa kàu Tē-kiû tē-pêng-sòaⁿ chìn-chêng khì hō͘ hip-tio̍h ê, lán koh khòaⁿ-ē-tio̍h chi̍t-têng chi̍t-têng ê Tē-kiû tōa-khì-chân.
Tòe tī thài-khong-so āu-piah hit têng nâ-sek ê, sī tiong-khì-chân.
Pe̍h-sek hit chân sī pêng-liû-chân, kam-á-sek hit chân sī Tē-kiû ê tùi-liû-chân.
Chit-kóa chi̍t-têng chi̍t-têng po̍h-po̍h-ê tōa-khì-chân, lóng kā ka-ka-leh, mā pí Tē-kiû pòaⁿ-kèng ê 2 pha koh khah po̍h.
In iōng bô-kâng hong-sek leh ūi-chhiⁿ lán ê sìⁿ-miā, pí-lūn kóng sàng-sò͘ ē-tàng hō͘ lán chhoán-khùi, tōa-khì-chân kā gûi-hiám ê hok-siā tòng tī gōa thài-khong.


## [KIP]  Óng-huê Tē-kiû
Sī siánn-mih mi̍h-kiānn beh tńg--lâi ah?
Tsit-tiunn siòng-phìnn sī Kok-tsè-thài-khong-tsām bīn-tíng ê Thài-khong-jîn, tī 2010 nî hit-tsūn, thâu-tsi̍t-pái uì tsit-ê kū-lî khuànn-tio̍h ê kíng-sik.
Hit-ê mi̍h-kiānn bô guā-kú to̍h suî piàn tuā, piàn tsò oo-sik ê tsián-iánn ah.
Tán i pue khah uá liáu-āu, lán to̍h khuànn-ē-tshut tsit-ê tsián-iánn kî-si̍t sī tsi̍t-tsiah thài-khong-tsûn.
Lo̍h-bué, lán tsóng-sǹg tsai-iánn tse sī Hùn-tsìn-hō thài-khong-so.
I liâm-mi to̍h beh thîng tiàm se̍h Tē-kiû leh kiânn ê thài-khong-tsām ah.
Tsit-tiunn siòng-phìnn, sī Hùn-tsìn-hō pue uá kàu Tē-kiû tē-pîng-suànn tsìn-tsîng khì hōo hip-tio̍h ê, lán koh khuànn-ē-tio̍h tsi̍t-tîng tsi̍t-tîng ê Tē-kiû tuā-khì-tsân.
Tuè tī thài-khong-so āu-piah hit tîng nâ-sik ê, sī tiong-khì-tsân.
Pe̍h-sik hit tsân sī pîng-liû-tsân, kam-á-sik hit tsân sī Tē-kiû ê tuì-liû-tsân.
Tsit-kuá tsi̍t-tîng tsi̍t-tîng po̍h-po̍h-ê tuā-khì-tsân, lóng kā ka-ka-leh, mā pí Tē-kiû puànn-kìng ê 2 pha koh khah po̍h.
In iōng bô-kâng hong-sik leh uī-tshinn lán ê sìnn-miā, pí-lūn kóng sàng-sòo ē-tàng hōo lán tshuán-khuì, tuā-khì-tsân kā guî-hiám ê hok-siā tòng tī guā thài-khong.

## [English] Shuttle Over Earth
What's that approaching?
Astronauts on board the [International Space Station][International Space Station] in 2010 first saw it far in the distance.
Soon it enlarged to become a [dark silhouette][dark silhouette].
As it came even closer, the [silhouette][silhouette e] appeared to be a spaceship.
Finally, the object revealed itself to be the [Space Shuttle Endeavour][Space Shuttle Endeavour], and it soon docked as expected with the Earth-orbiting space station.
[Pictured here][Pictured here], Endeavour was imaged near Earth's horizon as it approached, where several layers of the [Earth's atmosphere][Earth's atmosphere] were visible.
Directly behind the shuttle is the [mesosphere][mesosphere], which appears blue.
The atmospheric layer that appears white is the [stratosphere][stratosphere], while the orange layer is Earth's [Troposphere][Troposphere].
Together, these thin layers of air -- collectively spanning less than 2 percent of [Earth][Earth e]'s radius -- [sustain us][sustain us] all in many ways, including providing [oxygen to][oxygen to] breath and a barrier to [dangerous radiations from space][dangerous radiations from space].

## 詞彙學習（漢羅/POJ/KIP/華語/English）
- 【國際太空站】Kok-chè-thài-khong-chām/Kok-tsè-thài-khong-tsām/國際太空站/International Space Station
- 【太空人】thài-khong-jîn/thài-khong-jîn/太空人/astronauts
- 【太空船】thài-khong-chûn/thài-khong-tsûn/太空船/spaceship
- 【奮進號太空梭】Hùn-chìn-hō Thài-khong-so/Hùn-tsìn-hō Thài-khong-so/奮進號太空梭/the Space Shuttle Endeavour
- 【地平線】tē-pêng-sòaⁿ/tē-pîng-suànn/地平線/horizon
- 【中氣層】tiong-khì-chân/tiong-khì-tsân/中氣層/mesosphere
- 【平流層】pêng-liû-chân/pîng-liû-tsân/平流層/stratosphere
- 【對流層】tùi-liû-chân/tuì-liû-tsân/對流層/Troposphere
- 【半徑】pòaⁿ-kèng/puànn-kìng/半徑/radius
- 【酸素】sǹg-sò͘/sǹg-sòo/氧/oxygen
- 【酸素】sàng-sò͘/sàng-sòo/氧/oxygen
- 【2010 年】jī-khòng-it-khòng nî/jī-khòng-it-khòng nî/2010 年/in 2010
- 【2 葩】nn̄g pha/nn̄g pha/2%/2 percent


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[International Space Station]:https://www.nasa.gov/mission_pages/station/main/index.html
[dark silhouette]:https://en.wikipedia.org/wiki/Silhouette
[silhouette e]:https://apod.nasa.gov/apod/ap220411.html
[silhouette t]:https://apod.tw/daily/20220411/
[Space Shuttle Endeavour]:https://californiasciencecenter.org/exhibits/endeavour-experience/space-shuttle-endeavour
[Pictured here]:https://www.nasa.gov/mission_pages/shuttle/shuttlemissions/sts130/multimedia/fd3/Image_Gallery_Collection_archive_1.html
[Earth's atmosphere]:https://spaceplace.nasa.gov/atmosphere/en/
[mesosphere]:https://spaceplace.nasa.gov/mesosphere/en/
[stratosphere]:https://en.wikipedia.org/wiki/Stratosphere
[Troposphere]:https://en.wikipedia.org/wiki/Troposphere
[Earth e]:https://apod.nasa.gov/apod/ap220206.html
[Earth t]:https://apod.tw/daily/20220206/
[sustain us]:https://www1.racgp.org.au/getattachment/1ba46046-2868-48c8-99d8-a35430b711c9/attachment.aspx
[oxygen to]:https://theimportantsite.com/10-reasons-why-oxygen-is-important/
[dangerous radiations from space]:https://www.nasa.gov/analogs/nsrl/why-space-radiation-matters

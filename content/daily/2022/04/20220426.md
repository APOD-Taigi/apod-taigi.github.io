---
title: 雪梨歌劇院天頂 ê 行星連珠
date: 2022-04-26
publishdate: 2022-04-26T11:45:00+0800
tags: [行星連珠, 四星連珠, 五星連珠, 角距離, 木星, 金星, 火星, 土星, 水星, 北半球, 南半球, 角距離]
hero: https://apod.nasa.gov/apod/fap/image/2204/PlanetParadeSydney_Agrawal_960_ann.jpg
summary: 這个世界因為行星連珠煞醒起來。佇地球南半球，這寡排規排 ê 行星煞攏排直的。
categories: [podcast]
vocals: [阿錕]
---

{{% apod %}}

- 原始文章：[Planet Parade over Sydney Opera House](https://apod.nasa.gov/apod/ap220426.html)
- 影像來源 kah 版權：[Prasun Agrawal](https://www.instagram.com/_stars.and.stuff_/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl3lsne2x014001vaamlu2ecu" >}}

## [漢羅] 雪梨歌劇院天頂 ê 行星連珠
這个世界因為行星連珠煞精神起來。
佇 [地球][planet Earth t] 天欲光進前，東爿 ê 天頂有咱熟似 ê 行星排做一逝。
佇地球北半球，這寡 [排規排 ê 行星][line of planets] 差不多攏 [排橫的][nearly horizontal t]。
毋閣佇 [地球南半球][Earth's southern hemisphere]，這寡排規排 ê 行星煞攏排直的。
[這張相片][Pictured] 是佇 [澳洲][Australia] 南部 ê [雪梨歌劇院][Sydney Opera House] 翕 ê。
這寡排直的 ê 行星是 5 工前 ê 影像。
這寡透早就看會著 ê 行星，ùi 頂懸到下底是：[土星][Saturn t]、[火星][Mars t]、[金星][Venus]、kah [木星][Jupiter]。
到四月底，[金星 kah 木星會沓沓仔][Venus and Jupiter will gradually pass] 換位，按呢 in ê 角距離就會變較細。
紲落來到五月底，這兩粒行星 [換位][switch places] 了後，[木星就會行倚到火星附近][Jupiter will pass near Mars]。
到六月彼陣，水星嘛會加入，變做五星連珠。

## [POJ] Soat-lê Koa-kio̍k-īⁿ thiⁿ-téng ê Kiâⁿ-chhiⁿ-liân-chu
Chit-ê sè-kài in-ūi kiâⁿ-chhiⁿ-liân-chu soah cheng-sîn--khí-lâi.
Tī Tē-kiû thiⁿ beh kng chìn-chêng, tang-pêng ê thiⁿ-téng ū lán se̍k-sāi ê kiâⁿ-chhiⁿ pâi chò chi̍t chōa.
Tī Tē-kiû pak-pòaⁿ-kiû, chit kóa pâi kui pâi ê kiâⁿ-chhiⁿ chha-put-to lóng pâi hoâiⁿ--ê.
M̄-koh tī Tē-kiû lâm-pòaⁿ-kiû, chit kóa pâi kui pâi ê kiâⁿ-chhiⁿ soah lóng pâi ti̍t--ê.
Chit tiuⁿ siòng-phìⁿ sī tī Ò-chiu lâm-pō͘ ê Soat-lê Koa-kio̍k-īⁿ hip ê.
Chit kóa pâi ti̍t--ê ê kiâⁿ-chhiⁿ sī 5 kang chêng ê iáⁿ-siōng.
Chit kóa thàu-chá to̍h khòaⁿ-ē-tio̍h ê kiâⁿ-chhiⁿ, ùi téng-koân kàu ē-té sī: Thó͘-chhiⁿ, Hóe-chhiⁿ, Kim-chhiⁿ, kah Bo̍k-chhiⁿ.
Kàu sì goe̍h té, Kim-chhiⁿ kah Bo̍k-chhiⁿ ē tau̍h-tau̍h-á ōaⁿ ūi, án-ni in ê kak-kū-lî to̍h ē piàn khah sè.
Sòa--lo̍h-lâi kàu gō͘ goe̍h té, chit nn̄g lia̍p kiâⁿ-chhiⁿ ōaⁿ ūi liáu-āu, Bo̍k-chhiⁿ to̍h ē kiâⁿ óa kàu Hóe-chhiⁿ hū-kīn.
Kàu la̍k goe̍h hit-chūn, Chúi-chhiⁿ mā ē ka-ji̍p, piàn chò Ngó͘-chhiⁿ-liân-chu.

## [KIP] Suat-lê Kua-kio̍k-īnn thinn-tíng ê Kiânn-tshinn-liân-tsu
Tsit-ê sè-kài in-uī kiânn-tshinn-liân-tsu suah tsing-sîn--khí-lâi.
Tī Tē-kiû thinn beh kng tsìn-tsîng, tang-pîng ê thinn-tíng ū lán si̍k-sāi ê kiânn-tshinn pâi tsò tsi̍t tsuā.
Tī Tē-kiû pak-puànn-kiû, tsit kuá pâi kui pâi ê kiânn-tshinn tsha-put-to lóng pâi huâinn--ê.
M̄-koh tī Tē-kiû lâm-puànn-kiû, tsit kuá pâi kui pâi ê kiânn-tshinn suah lóng pâi ti̍t--ê.
Tsit tiunn siòng-phìnn sī tī Ò-tsiu lâm-pōo ê Suat-lê Kua-kio̍k-īnn hip ê.
Tsit kuá pâi ti̍t--ê ê kiânn-tshinn sī 5 kang tsîng ê iánn-siōng.
Tsit kuá thàu-tsá to̍h khuànn-ē-tio̍h ê kiânn-tshinn, uì tíng-kuân kàu ē-té sī: Thóo-tshinn, Hué-tshinn, Kim-tshinn, kah Bo̍k-tshinn.
Kàu sì gue̍h té, Kim-tshinn kah Bo̍k-tshinn ē ta̍uh-ta̍uh-á uānn uī, án-ni in ê kak-kū-lî to̍h ē piàn khah sè.
Suà--lo̍h-lâi kàu gōo gue̍h té, tsit nn̄g lia̍p kiânn-tshinn uānn uī liáu-āu, Bo̍k-tshinn to̍h ē kiânn uá kàu Hué-tshinn hū-kīn.
Kàu la̍k gue̍h hit-tsūn, Tsuí-tshinn mā ē ka-ji̍p, piàn tsò Ngóo-tshinn-liân-tsu.

## [English] Planet Parade over Sydney Opera House
The world is waking up to a picturesque planet parade.
Just before dawn, the eastern skies over much of [planet Earth][planet Earth e] are decorated by a notable line of familiar planets.
In much of Earth's northern hemisphere, this [line of planets][line of planets] appears most [nearly horizontal][nearly horizontal e], but in much of [Earth's southern hemisphere][Earth's southern hemisphere], the line appears more nearly vertical.
[Pictured][Pictured] over the [Sydney Opera House][Sydney Opera House] in southern [Australia][Australia], the planet line was captured nearly vertical about five days ago.
From top to bottom, the morning planets are [Saturn][Saturn e], [Mars][Mars e], [Venus][Venus], and [Jupiter][Jupiter].
As April ends, the angular distance between [Venus and Jupiter will gradually pass][Venus and Jupiter will gradually pass] below a degree as they switch places.
Then, as May ends, [Jupiter will pass near Mars][Jupiter will pass near Mars] as those two planets [switch places][switch places].
In June, the parade will briefly expand to include Mercury.

## 詞彙學習

|漢羅|POJ|KIP|華語|English|
|-|-|-|-|-|
|雪梨歌劇院|Soat-lê Koa-kio̍k-īⁿ|Suat-lê Kua-kio̍k-īnn|雪梨歌劇院|Sydney Opera House|
|行星連珠|kiâⁿ-chhiⁿ-liân-chu|kiânn-tshinn-liân-tsu|行星連珠|planet parade|
|北半球|pak-pòaⁿ-kiû|pak-puànn-kiû|北半球|northern hemisphere|
|南半球|lâm-pòaⁿ-kiû|lâm-puànn-kiû|南半球|southern hemisphere|
|四星連珠|Sù-chhiⁿ-liân-chu|Sù-tshinn-liân-tsu|四星連珠|parade of 4 planets|
|五星連珠|Ngó͘-chhiⁿ-liân-chu|Ngóo-tshinn-liân-tsu|五星連珠|parade of 5 planets|
|木星|Bo̍k-chhiⁿ|Bo̍k-tshinn|木星|Jupiter|
|金星|Kim-chhiⁿ|Kim-tshinn|金星|Venus|
|火星|Hóe-chhiⁿ|Hué-tshinn|火星|Mars|
|土星|Thó͘-chhiⁿ|Thóo-tshinn|土星|Saturn|
|水星|Chúi-chhiⁿ|Tsuí-tshinn|水星|Mercury|
|角距離|kak-kū-lî|kak-kū-lî|角距離|angular distance|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[planet Earth e]:https://apod.nasa.gov/apod/ap220206.html
[planet Earth t]:https://apod.tw/daily/20220206/
[line of planets]:https://solarsystem.nasa.gov/skywatching/whats-up/
[nearly horizontal e]:https://apod.nasa.gov/apod/ap220420.html
[nearly horizontal t]:https://apod.tw/daily/20220420/
[Earth's southern hemisphere]:https://en.wikipedia.org/wiki/Southern_Hemisphere
[Pictured]:https://www.instagram.com/p/CcpEDd4JTj-/
[Sydney Opera House]:https://youtu.be/mGFz4T5W2qY
[Australia]:https://en.wikipedia.org/wiki/Australia
[Saturn e]:https://apod.nasa.gov/apod/ap220123.html
[Saturn t]:https://apod.tw/daily/20220123/
[Mars e]:https://apod.nasa.gov/apod/ap210701.html
[Mars t]:https://apod.tw/daily/20210701/
[Venus]:https://spaceplace.nasa.gov/all-about-venus/en/
[Jupiter]:https://apod.nasa.gov/apod/ap190205.html
[Venus and Jupiter will gradually pass]:https://earthsky.org/tonight/venus-and-jupiter-conjunction-april-30-may-1-2022/
[Jupiter will pass near Mars]:https://in-the-sky.org/news.php?id=20220529_20_100
[switch places]:https://ak.picdn.net/shutterstock/videos/1007292391/thumb/1.jpg

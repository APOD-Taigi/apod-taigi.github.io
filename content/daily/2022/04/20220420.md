---
title: Niú-iok ê 橋 kah 天頂 ê 行星連珠
date: 2022-04-20
publishdate: 2022-04-20T11:45:00+0800
tags: [行星, 黃道面, 木星, 金星, 火星, 土星, 水星, 地平線, 太陽系, 行星連珠, 四星連珠, 五星連珠]
hero: https://apod.nasa.gov/apod/fap/image/2204/PlanetBridge_Honda_960.jpg
summary: 你若是比日頭閣較早 peh 起來，按呢你應該會當看著這个趣味 ê 天景。

---

{{% apod %}}

- 原始文章：[Planet Line over New York Bridge](https://apod.nasa.gov/apod/ap220420.html)
- 影像來源 kah [版權][copyright]：[Stan Honda](http://www.stanhonda.com/)
- APOD leh 招志願者來寫程式：[官方 Discord server](http://asterisk.apod.com/viewtopic.php?t=42311)
- 台文翻譯：[An-Li Tsai][An-Li Tsai] ([NCU][NCU])

## [漢羅] Niú-iok ê 橋 kah 天頂 ê 行星連珠
你若是比日頭閣較早 peh--起來，按呢你應該會當看著這个趣味 ê 天景。
有四粒行星 [排做一逝][Lined up]，tùi 西爿地平線 ê 方向去。
這寡行星實在是有夠光 ê。
就算是市內 ê [光害][bright sky] 遮爾嚴重，猶是看會著。
這張相片是 tī 美國 Niú-iok 市翕 ê，頭前彼个地標是 [RFK][RFK] ([Triborough][Triborough]) [橋][Bridge]。
這寡行星 ùi 倒爿到正爿是：[木星][Jupiter]、[金星][Venus]、[火星][Mars]、kah [土星][Saturn t]。
[行星][planets] tī 天頂 [排做一逝][in a row]，這是因為 in 攏 tī 仝一个 [盤面][plane] 踅 [太陽][Sun t] leh 行。
這个盤面就叫做 [黃道面][ecliptic plane]，是 [太陽系][Solar System] 早期形成 ê，面頂有所有 ê 行星，嘛包括 [地球][Earth t]。
這个早起時 ê [四星連珠][planet parade] 現象，會 tī 四、五月一直看著。
到六月 ê 時陣，[水星][Mercury] 嘛會加入，變做五星連珠。


## [POJ] Niú-iok ê kiô kah thiⁿ-téng ê Kiâⁿ-chhiⁿ-liân-chu
Lí nā-sī pí ji̍t-thâu koh-khah chá peh--khí-lâi, án-ne lí èng-kai ē-tàng khòaⁿ-tio̍h chit-ê chhù-bī ê thian-kéng.
Ū sì-lia̍p kiâⁿ-chhiⁿ pâi chò chi̍t-chōa, tùi sai-pêng tē-pêng-sòaⁿ ê hong-hiòng khì.
Chit-kóa kiâⁿ-chhiⁿ si̍t-chāi sī ū-kàu kng ê.
Tō-sǹg sī chhī-lāi ê kng-hāi chiah-nī giâm-tiōng, iáu-sī khòaⁿ-ē-tio̍h.
Chit-tiuⁿ siòng-phìⁿ sī tī Bí-kok Niú-iok chhī hip ê, thâu-chêng hit-ê tē-piau sī RFK (Triborough) kiô.
Chit-kóa kiâⁿ-chhiⁿ ùi tò-pêng kàu chiàⁿ-pêng sī: Bo̍k-chhiⁿ, Kim-chhiⁿ, Hóe-chhiⁿ, kah Thó͘-chhiⁿ.
Kiâⁿ-chhiⁿ tī thiⁿ-téng pâi chò chi̍t-chōa, che-sī in-ūi in lóng tī kâng chi̍t-ê pôaⁿ-bīn se̍h Thài-iông leh kiâⁿ.
Chit-ê pôaⁿ-bīn to̍h kiò-chò n̂g-tō-bīn, sī Thài-iông-hē chá-kî hêng-sêng ê, bīn-téng ū só͘-ū ê kiâⁿ-chhiⁿ, mā pau-koat Tē-kiû.
Chit-ê chá-khí-sî ê Sù-chhiⁿ-liân-chu hiān-siōng, ē tī sì, gō͘ goe̍h it-ti̍t khòaⁿ-tio̍h.
Kàu la̍k goe̍h ê sî-chūn, Chúi-chhiⁿ mā-ē ka-ji̍p, piàn chò Ngó͘-chhiⁿ-liân-chu.

## [KIP] Niú-iok ê kiô kah thinn-tíng ê Kiânn-tshinn-liân-tsu
Lí nā-sī pí ji̍t-thâu koh-khah tsá peh--khí-lâi, án-ne lí ìng-kai ē-tàng khuànn-tio̍h tsit-ê tshù-bī ê thian-kíng.
Ū sì-lia̍p kiânn-tshinn pâi tsò tsi̍t-tsuā, tuì sai-pîng tē-pîng-suànn ê hong-hiòng khì.
Tsit-kuá kiânn-tshinn si̍t-tsāi sī ū-kàu kng ê.
Tō-sǹg sī tshī-lāi ê kng-hāi tsiah-nī giâm-tiōng, iáu-sī khuànn-ē-tio̍h.
Tsit-tiunn siòng-phìnn sī tī Bí-kok Niú-iok tshī hip ê, thâu-tsîng hit-ê tē-piau sī RFK (Triborough) kiô.
Tsit-kuá kiânn-tshinn uì tò-pîng kàu tsiànn-pîng sī: Bo̍k-tshinn, Kim-tshinn, Hué-tshinn, kah Thóo-tshinn.
Kiânn-tshinn tī thinn-tíng pâi tsò tsi̍t-tsuā, tse-sī in-uī in lóng tī kâng tsi̍t-ê puânn-bīn se̍h Thài-iông leh kiânn.
Tsit-ê puânn-bīn to̍h kiò-tsò n̂g-tō-bīn, sī Thài-iông-hē tsá-kî hîng-sîng ê, bīn-tíng ū sóo-ū ê kiânn-tshinn, mā pau-kuat Tē-kiû.
Tsit-ê tsá-khí-sî ê Sù-tshinn-liân-tsu hiān-siōng, ē tī sì, gōo gue̍h it-ti̍t khuànn-tio̍h.
Kàu la̍k gue̍h ê sî-tsūn, Tsuí-tshinn mā-ē ka-ji̍p, piàn tsò Ngóo-tshinn-liân-tsu.

## [English] Planet Line over New York Bridge
There's an interesting sky to see if you up before the Sun.
[Lined up][Lined up] on toward the eastern horizon are four planets in a row.
The planets are so bright they can even be seen from the [bright sky][bright sky] inside a city.
In fact, the featured image was taken from New York City, USA, with the foreground highlighted by the [RFK][RFK] ([Triborough][Triborough]) [Bridge][Bridge].
Pictured, the planets are, left to right, [Jupiter][Jupiter], [Venus][Venus], [Mars][Mars], and [Saturn][Saturn e].
The [planets][planets] all appear [in a row][in a row] because they all orbit the [Sun][Sun e] in the same [plane][plane].
This plane, called the [ecliptic plane][ecliptic plane], was created in the early days of our [Solar System][Solar System] and includes all planets, including [Earth][Earth e].
The morning [planet parade][planet parade] will continue throughout April and May, and will even be joined by [Mercury][Mercury] in June.

## 詞彙學習（漢羅/POJ/KIP/華文/English）
- 【Niú-iok】Niú-iok/Niú-iok/紐約/New York
- 【行星連珠】kiâⁿ-chhiⁿ-liân-chu/kiânn-tshinn-liân-tsu/行星連珠/planet parade
- 【地平線】tē-pêng-sòaⁿ/tē-pîng-suànn/地平線/horizon
- 【木星】Bo̍k-chhiⁿ/Bo̍k-tshinn/木星/Jupiter
- 【金星】Kim-chhiⁿ/Kim-tshinn/金星/Venus
- 【火星】Hóe-chhiⁿ/Hué-tshinn/火星/Mars
- 【土星】Thó͘-chhiⁿ/Thóo-tshinn/土星/Saturn
- 【水星】Chúi-chhiⁿ/Tsuí-tshinn/水星/Mercury
- 【黃道面】n̂g-tō-bīn/n̂g-tō-bīn/黃道面/ecliptic plane
- 【太陽系】Thài-iông-hē/Thài-iông-hē/太陽系/Solar System
- 【四星連珠】Sù-chhiⁿ-liân-chu/Sù-tshinn-liân-tsu/四星連珠/parade of 4 planets
- 【五星連珠】Ngó͘-chhiⁿ-liân-chu/Ngóo-tshinn-liân-tsu/五星連珠/parade of 5 planets


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Lined up]:https://youtu.be/ZgsUS-3mzRk
[bright sky]:https://apod.nasa.gov/apod/ap200408.html
[RFK]:https://en.wikipedia.org/wiki/Robert_F._Kennedy_Bridge
[Triborough]:https://youtu.be/v9IFPppQJJI
[Bridge]:https://en.wikipedia.org/wiki/Robert_F._Kennedy_Bridge
[Jupiter]:https://apod.nasa.gov/apod/ap220109.html
[Venus]:https://solarsystem.nasa.gov/planets/venus/overview/
[Mars]:https://mars.nasa.gov/
[Saturn e]:https://apod.nasa.gov/apod/ap210919.html
[Saturn t]:https://apod.tw/daily/20210919/
[planets]:https://earthsky.org/astronomy-essentials/visible-planets-tonight-mars-jupiter-venus-saturn-mercury/
[in a row]:https://p0.piqsels.com/preview/126/30/480/animals-cats-cute-feline-thumbnail.jpg
[Sun e]:https://apod.nasa.gov/apod/ap220411.html
[Sun t]:https://apod.tw/daily/20220411/
[plane]:https://www.mathsisfun.com/geometry/plane.html
[ecliptic plane]:https://en.wikipedia.org/wiki/Ecliptic#/media/File:Ecliptic_plane_side_view.gif
[Solar System]:https://solarsystem.nasa.gov/solar-system/our-solar-system/overview/
[Earth e]:https://apod.nasa.gov/apod/ap220206.html
[Earth t]:https://apod.tw/daily/20220206/
[planet parade]:https://www.skyatnightmagazine.com/advice/skills/planetary-parade-spring/
[Mercury]:https://apod.nasa.gov/apod/ap170723.html

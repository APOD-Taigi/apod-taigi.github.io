---
title: 北天 ê 樹仔
date: 2022-07-28
publishdate: 2022-07-28T11:45:00+0800
tags: [北天極, 縮時攝影, 三跤馬, 北極星, 天球, 光批, 自轉軸, 仝心圓弧]
hero: https://apod.nasa.gov/apod/fap/image/2207/AncientTreeNCP_Dai1024.jpg
summary: 這張設計好勢 ê 夜空景色內底，有一欉老欉樹仔，伊 ê 枝骨伸甲長長長，敢若欲去摸著地球 ê 北天極矣。

categories: [podcast]
vocals: [阿錕]
---

{{% apod %}}

- 原始文章：[North Celestial Tree](https://apod.nasa.gov/apod/ap220728.html)
- 影像來源 kah [版權][copyright]：[Jeff Dai](http://www.twanight.org/Dai) ([TWAN](http://www.twanight.org/))
- 台文翻譯：[An-Li Tsai][An-Li Tsai] ([NCU][NCU])

{{< podcast "cl79abso103eg01ta7jbqgmmx" >}}

## [漢羅] 北天 ê 樹仔
這張設計好勢 ê 夜空景色內底，有一欉老欉樹仔，伊 ê 枝骨伸甲長長長，敢若欲去摸著地球 ê [北天極][North Celestial Pole] 矣。
這張是 tī 中國 新疆 西北爿 [Yiwu 沙漠 ê 楊樹樹林][in the Yiwu Desert Poplar Forests] 翕--ê。
是 kā kha-mé-lah 固定 tī 三跤馬頂懸，連紲 tùi 天頂感光，成做縮時攝影 ê 合成相片。
美麗 ê 天星軌跡成做光弧，證明講地球逐工攏綴伊家己 ê 自轉軸咧踅。
咱若是 kā 自轉軸搝較長咧，伊就會指向 [夜空][in the night sky] 內底 這寡仝心圓弧 ê 中心。
Tī 北極 [足光 ê 彼粒北極星][bright star Polaris]，是北半球 ê 夜空攝影師 kah 天文導航者 ê 好朋友。
因為北極星 kah 天球 ê 北極點是足倚--ê。
你當然嘛會當 ùi 這張光批內底 樹仔椏伸出去 ê 方向 [揣著伊][Of course it can be found]。

## [POJ] Pak-thian ê Chhiū-á
Chit-tiuⁿ siat-kè hó-sè ê iā-khong kéng-sek lāi-té, ū chi̍t-châng lāu-châng chhiū-á, i ê ki-kut chhun kah tn̂g-tn̂g-tn̂g, ká-ná be̍h khì bong-tio̍h Tē-kiû ê Pak-thian-ke̍k ah.
Chit-tiuⁿ sī tī Tiong-kok Sin-kiong sai-pak-pêng Yiwu soa-bo̍k ê iûⁿ-chhiu chhiū-nâ hip--ê.
Sī kā kha-mé-lah kò͘-tēng tī saⁿ-kha-bé téng-koân, liân-sòa tùi thiⁿ-téng kám-kng, chiâⁿ-chò sok-sî-liap-iáⁿ ê ha̍p-sêng siòng-phìⁿ.
Bí-lē ê thiⁿ-chhiⁿ kúi-jiah chiâⁿ-chò kng-hô͘, chèng-bêng kóng Tē-kiû ta̍k-kang lóng tòe i ka-tī ê chū-choán-te̍k leh se̍h.
Lán nā-sī kā chū-choán-te̍k giú khah tn̂g leh, i to̍h ē chí-hiòng iā-khong lāi-té chit-kóa kāng-sim îⁿ-hô͘ ê tiong-sim.
Tī Pak-ke̍k chiok kng ê hit-lia̍p Pak-ke̍k-chhiⁿ, sī Pak-pòaⁿ-kiû ê iā-khong liap-iáⁿ-su kah thian-bûn tō-hâng-chiá ê hó pêng-iú.
In-ūi Pak-ke̍k-chhiⁿ kah thian-kiû ê Pak-ke̍k-tiàm sī chiok óa--ê.
Lí tong-jiân mā ē-tàng ùi chit-tiuⁿ kng-phoe lāi-té chhiū-á-oe chhun--chhut-khì ê hong-hiòng chhōe-tio̍h i.

## [KIP] Pak-thian ê Tshiū-á
Tsit-tiunn siat-kè hó-sè ê iā-khong kíng-sik lāi-té, ū tsi̍t-tsâng lāu-tsâng tshiū-á, i ê ki-kut tshun kah tn̂g-tn̂g-tn̂g, ká-ná be̍h khì bong-tio̍h Tē-kiû ê Pak-thian-ki̍k ah.
Tsit-tiunn sī tī Tiong-kok Sin-kiong sai-pak-pîng Yiwu sua-bo̍k ê iûnn-tshiu tshiū-nâ hip--ê.
Sī kā kha-mé-lah kòo-tīng tī sann-kha-bé tíng-kuân, liân-suà tuì thinn-tíng kám-kng, tsiânn-tsò sok-sî-liap-iánn ê ha̍p-sîng siòng-phìnn.
Bí-lē ê thinn-tshinn kuí-jiah tsiânn-tsò kng-hôo, tsìng-bîng kóng Tē-kiû ta̍k-kang lóng tuè i ka-tī ê tsū-tsuán-ti̍k leh se̍h.
Lán nā-sī kā tsū-tsuán-ti̍k giú khah tn̂g leh, i to̍h ē tsí-hiòng iā-khong lāi-té tsit-kuá kāng-sim înn-hôo ê tiong-sim.
Tī Pak-ki̍k tsiok kng ê hit-lia̍p Pak-ki̍k-tshinn, sī Pak-puànn-kiû ê iā-khong liap-iánn-su kah thian-bûn tō-hâng-tsiá ê hó pîng-iú.
In-uī Pak-ki̍k-tshinn kah thian-kiû ê Pak-ki̍k-tiàm sī tsiok uá--ê.
Lí tong-jiân mā ē-tàng uì tsit-tiunn kng-phue lāi-té tshiū-á-ue tshun--tshut-khì ê hong-hiòng tshuē-tio̍h i.

## [English] North Celestial Tree
An ancient tree seems to reach out and touch Earth's [North Celestial Pole][North Celestial Pole] in this well-planned night skyscape.
Consecutive exposures for the timelapse composition were recorded with a camera fixed to a tripod [in the Yiwu Desert Poplar Forests][in the Yiwu Desert Poplar Forests] in northwest Xinjiang, China.
The graceful star trail arcs reflect Earth's daily rotation around its axis.
By extension, the axis of rotation leads to the center of the concentric arcs [in the night sky][in the night sky].
Known as the North Star, [bright star Polaris][bright star Polaris] is a friend to northern hemisphere night sky photographers and celestial navigators alike.
That's because Polaris lies very close to the North Celestial Pole on the sky.
[Of course it can be found][Of course it can be found] at the tip of an outstretched barren branch in a postcard from a rotating planet.

## 詞彙學習

|漢羅|POJ|KIP|華語|English|
|-|-|-|-|-|
|北天極|Pak-thian-ke̍k|Pak-thian-ki̍k|北天極|the North Celestial Pole|
|新疆|Sin-kiong|Sin-kiong|新疆|Xinjiang|
|楊樹|iûⁿ-chhiu|iûnn-tshiu|楊樹|Poplar|
|三跤馬|saⁿ-kha-bé|sann-kha-bé|角架|tripod|
|縮時攝影|sok-sî-liap-iáⁿ|sok-sî-liap-iánn|縮時攝影|timelapse|
|自轉軸|chū-choán-te̍k|tsū-tsuán-ti̍k|自轉軸|rotation axis|
|仝心圓弧|kāng-sim iⁿ-hô͘|kāng-sim inn-hôo|同心圓弧|concentric arcs|
|北極星|Pak-ke̍k-chhiⁿ|Pak-ki̍k-tshinn|北極星|Polaris|
|天球|thian-kiû|thian-kiû|天球|celestial hemisphere|
|光批|kng-phoe|kng-phue|明信片|postcard|
|樹仔椏|chhiū-á-oe|tshiū-á-ue|樹枝|branch|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[North Celestial Pole]:https://apod.nasa.gov/apod/ap120712.html
[in the Yiwu Desert Poplar Forests]:https://www.youtube.com/watch?v=sJOztGLSWcU
[in the night sky]:https://apod.nasa.gov/apod/ap130920.html
[bright star Polaris]:https://apod.nasa.gov/apod/ap110514.html
[Of course it can be found]:https://solarsystem.nasa.gov/news/1944/what-is-the-north-star-and-how-do-you-find-it/

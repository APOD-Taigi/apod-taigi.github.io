---
title: 巴黎天頂 ê 夜光雲
date: 2022-07-12
publishdate: 2022-07-10T11:45:00+0800
tags: [夜光雲, 冰晶, 頂層大氣, 極區, 中氣層雲]
hero: https://apod.nasa.gov/apod/fap/image/2207/NoctilucentParis_Kulik_1080.jpg
summary: 夜光雲 是 細粒冰晶組成 ê，干焦會 tī 頂層大氣 拄著 特殊條件 ê 時陣形成。

---

{{% apod %}}

- 原始文章：[Noctilucent Clouds over Paris](https://apod.nasa.gov/apod/ap220712.html)
- 影像來源 kah 版權：[Bertrand Kulik](https://www.flickr.com/photos/bertrandkulik/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 巴黎天頂 ê 夜光雲
這馬又閣是北天 [夜光雲][noctilucent clouds 1] ê 季節矣！
夜光雲 是 細粒冰晶組成--ê，干焦會 tī 頂層大氣 拄著 特殊條件 ê 時陣形成。
咱應該會 tī 熱天欲煞進前 ê 日落彼陣看著，彼陣日光會 ùi 地平線下底照過來。
[夜光雲][Noctilucent clouds] 是目前咱知影 [上懸 ê 雲][highest clouds known]，嘛是地面上觀測會著 ê [極區中氣層雲][polar mesospheric clouds]。
雖罔講 ùi 2007 年開始，NASA ê [AIM 衛星][AIM satellite] 就咧觀測 [夜光雲][noctilucent clouds 2]，毋閣咱猶是有足濟無了解 ê 代誌，所以這到今猶是一个 [足衝 ê 研究主題][topic of active research]。
這張相片翕--ê，是 tī [法國][France] [巴黎][Paris] 天頂 湠開 ê [夜光雲][noctilucent clouds 3] 波。
今年，已經有 [幾若个北方 ê 地點][several northern locations] [報][reporting] 講，有看著特別活跳 ê 夜光雲矣！

## [POJ] Pa-lê thiⁿ-téng ê Iā-kng-hûn
Chit-má iū koh sī pak-thian iā-kng-hûn ê kùi-chiat ah!
Iā-kng-hûn sī sè-lia̍p peng-chiⁿ cho͘-sêng--ê, kan-na ē tī téng-chân tōa-khì tú-tio̍h te̍k-sû tiâu-kiāⁿ ê sî-chūn hêng-sêng.
Lán èng-kai ē tī joa̍h-thiⁿ beh soah chìn-chêng ê ji̍t-lo̍h hit-chūn khòaⁿ-tio̍h, hit-chūn ji̍t-kng ē ùi tē-pêng-sòaⁿ ē-té chiò--kòe-lâi.
Iā-kng-hûn sī bo̍k-chêng lán chai-iáⁿ siōng koân ê hûn, mā sī tē-bīn-siōng koan-chhek ē-tio̍h ê ke̍k-khu tiong-khì-chân-hûn.
Sui-bóng-kóng ùi 2007 nî khai-sí, NASA ê AIM ūi-chhiⁿ to̍h leh koan-chhek iā-kng-hûn, m̄-koh lán iáu-sī ū chiok-chōe bô liáu-kái ê tāi-chì, só͘-í che kàu-taⁿ iáu-sī chi̍t-ê chiok chhèng ê gián-kiù chú-tê.
Chit-tiuⁿ siòng-phìⁿ hip--ê, sī tī Hoat-kok Pa-lê thiⁿ-téng thòaⁿ--khui ê iā-kng-hûn-pho.
Kin-nî, í-keng ū kúi-ā-ê pak-hong ê tē-tiám pò kóng, ū khòaⁿ-tio̍h te̍k-pia̍t oa̍h-thiàu ê iā-kng-hûn ah!

## [KIP] Pa-lê thinn-tíng ê Iā-kng-hûn
Tsit-má iū koh sī pak-thian iā-kng-hûn ê kuì-tsiat ah!
Iā-kng-hûn sī sè-lia̍p ping-tsinn tsoo-sîng--ê, kan-na ē tī tíng-tsân tuā-khì tú-tio̍h ti̍k-sû tiâu-kiānn ê sî-tsūn hîng-sîng.
Lán ìng-kai ē tī jua̍h-thinn beh suah tsìn-tsîng ê ji̍t-lo̍h hit-tsūn khuànn-tio̍h, hit-tsūn ji̍t-kng ē uì tē-pîng-suànn ē-té tsiò--kuè-lâi.
Iā-kng-hûn sī bo̍k-tsîng lán tsai-iánn siōng kuân ê hûn, mā sī tē-bīn-siōng kuan-tshik ē-tio̍h ê ki̍k-khu tiong-khì-tsân-hûn.
Sui-bóng-kóng uì 2007 nî khai-sí, NASA ê AIM uī-tshinn to̍h leh kuan-tshik iā-kng-hûn, m̄-koh lán iáu-sī ū tsiok-tsuē bô liáu-kái ê tāi-tsì, sóo-í tse kàu-tann iáu-sī tsi̍t-ê tsiok tshìng ê gián-kiù tsú-tê.
Tsit-tiunn siòng-phìnn hip--ê, sī tī Huat-kok Pa-lê thinn-tíng thuànn--khui ê iā-kng-hûn-pho.
Kin-nî, í-king ū kuí-ā-ê pak-hong ê tē-tiám pò kóng, ū khuànn-tio̍h ti̍k-pia̍t ua̍h-thiàu ê iā-kng-hûn ah!

## [English] Noctilucent Clouds over Paris
It's northern noctilucent cloud season.
Composed of small ice crystals forming only during specific conditions in the upper atmosphere, [noctilucent clouds][noctilucent clouds 1] may become visible at sunset during late summer when illuminated by sunlight from below.
[Noctilucent clouds][Noctilucent clouds] are the [highest clouds known][highest clouds known] and now established to be [polar mesospheric clouds][polar mesospheric clouds] observed from the ground.
Although observed with NASA's [AIM satellite][AIM satellite] since 2007, much about [noctilucent clouds][noctilucent clouds 2] remains unknown and so a [topic of active research][topic of active research].
The [featured image][featured image] shows expansive and rippled [noctilucent clouds][noctilucent clouds 3] wafting over [Paris][Paris], [France][France].
This year, [several northern locations][several northern locations] are already [reporting][reporting] especially [vivid display][vivid display]s of noctilucent clouds.

## 詞彙學習（漢羅/POJ/KIP/華語/English）
- 【夜光雲】iā-kng-hûn/iā-kng-hûn/夜光雲/noctilucent cloud
- 【冰晶】peng-chiⁿ/ping-tsinn/冰晶/ice crystal
- 【頂層大氣】téng-chân tōa-khì/tíng-tsân tuā-khì/頂層大氣/upper atmosphere
- 【極區中氣層雲】ke̍k-khu tiong-khì-chân-hûn/ki̍k-khu tiong-khì-tsân-hûn/極區中氣層雲/polar mesospheric cloud


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[noctilucent clouds 1]:https://apod.nasa.gov/apod/ap190626.html
[Noctilucent clouds]:https://en.wikipedia.org/wiki/Noctilucent_cloud
[highest clouds known]:https://weather.com/science/weather-explainers/news/2018-06-28-noctilucent-clouds-earth-highest-clouds-view-northern
[polar mesospheric clouds]:https://en.wikipedia.org/wiki/Polar_mesospheric_clouds
[AIM satellite]:https://www.nasa.gov/mission_pages/aim/index.html
[noctilucent clouds 2]:http://science.nasa.gov/science-news/science-at-nasa/2003/19feb_nlc/
[topic of active research]:https://ui.adsabs.harvard.edu/abs/2021EGUGA..23.7863B/abstract
[featured image]:https://www.flickr.com/photos/bertrandkulik/52197493369/
[noctilucent clouds 3]:https://www.livescience.com/44815-night-shining-clouds-become-more-common.html
[Paris]:https://www.youtube.com/watch?v=YPMOce2VdKQ
[France]:https://en.wikipedia.org/wiki/France
[several northern locations]:http://spaceweathergallery.com/nlc_gallery.html
[reporting]:https://media.istockphoto.com/photos/cat-wearing-sunglasses-outdoors-picture-id1255198816?k=20&m=1255198816&s=612x612&w=0&h=niiqSWzKfNileUZRroAhAWShVzYPJhiv6xdgclIxk_g=
[vivid display]:https://apod.nasa.gov/apod/ap190726.html

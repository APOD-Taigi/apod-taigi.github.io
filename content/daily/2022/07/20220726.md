---
title: NEOWISE 彗星 tī 亞得里亞海 ê 天頂 沓沓仔 peh 懸
date: 2022-07-26
publishdate: 2022-07-26T11:45:00+0800
tags: [NEOWISE 彗星, 彗星, 內太陽系, 彗星 C/2020 F3, 夜光雲, 縮時攝影, 大彗星, 離子尾溜, 塗粉尾溜, 彗核]
hero: https://www.youtube.com/watch?v=ts0Ek3nLHew
summary: 這个景色值得你較早 peh 起來。編號 C/2020 F3 ê 彗星 (NEOWISE 彗星) tī 2 年前 ê 這個月，天猶未光就 peh 起來矣。
categories: [podcast]
vocals: [阿錕]
---

{{% apod %}}

- 原始文章：[Comet NEOWISE Rising over the Adriatic Sea](https://apod.nasa.gov/apod/ap220726.html)
- 影像來源 kah 版權：[Paolo Girotti](https://www.instagram.com/astrogyres/)
- 天文物理學家：[Browse 2,800+ codes in the Astrophysics Source Code Library](http://ascl.net/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl76cheu5011m01ta5rc70b8m" >}}

## [漢羅] NEOWISE 彗星 tī 亞得里亞海 ê 天頂 沓沓仔 peh 懸
這个景色值得你較早 peh 起來。
[編號 C/2020 F3 ê 彗星 (NEOWISE 彗星)][Comet C/2020 F3 (NEOWISE)] tī 兩年前 ê 這個月，天猶未光就 peh--起來矣。
彼陣 ê 北天追星者，[歡喜甲][delight] 透早就 peh 起來看。
這粒彗星，是這世紀 足罕得 會當 直接用目睭 就 [看會著][visible] ê 彗星。
Tī 7 月 8 號 日出進前，仝這个攝影師 才拄用戲劇性 ê 方式，翕著這粒彗星。
這粒 內[太陽系][Solar System] ê 意外人客，煞變做咱所知影 2020 年 ê [大彗星][Great Comet]。
[這支影片][resulting video] 有詳細翕著 NEOWISE 彗星 tī [意大利][Italy] [阿得里亞海][Adriatic Sea] 天頂 peh 懸 ê 模樣。
這支 [縮時攝影影片][time-lapse video]，是 kā 30 分鐘內翕 ê 240 張相片，鬥起來 ê 成果。
[彗星][The comet] peh--起來 ê 過程，會經過前景 光 iàⁿ-iàⁿ ê [夜光雲][noctilucent clouds]，kah 背景 遙遠 ê 恆星。
是講，咱無想到 [NEOWISE 彗星][Comet NEOWISE] 會光到 2020 年 8 月。
伊 ùi [彗核][nucleus] [噴出來][found to emanate] ê [離子尾溜 kah 塗粉尾溜][ion and dust t]，差不多有 5 公里長。

## [POJ] NEOWISE hui-chhiⁿ tī A-tek-lí-a-hái ê thiⁿ-téng tau̍h-tau̍h-á peh koân
Chit-ê kéng-sek ta̍t-tit lí khah chá peh--khí-lâi.
Pian-hō C/2020 F3 ê hui-chhiⁿ (NEOWISE hui-chhiⁿ) tī nn̄g nî chêng ê chit kò-goe̍h, thiⁿ iah-bōe kng to̍h peh--khí-lâi ah.
hit-chūn ê pak-thian tui-seng-chia, hoaⁿ-hí kah thàu-chá to̍h peh khí-lâi khòaⁿ.
Chit-lia̍p hui-chhiⁿ, sī chit sè-kí chiok hán-tit ē-tàng ti̍t-chiap iōng ba̍k-chiu to̍h khòaⁿ-ē-tio̍h ê hui-chhiⁿ.
Tī 7 goe̍h 8 hō ji̍t-chhut chìn-chêng, kāng chit-ê liap-iáⁿ-su chiah tú iōng hì-kio̍k-sèng ê hong-sek, hip-tio̍h chit-lia̍p hui-chhiⁿ.
Chit-lia̍p Lōe-thài-iông-hē ê ì-gōa lâng-kheh, soah piàn-chò lán só͘ chai-iáⁿ 2020 nî ê Tōa-hui-chhiⁿ.
Chit-ki iáⁿ-phìⁿ ū siông-sè hip-tio̍h NEOWISE hui-chhiⁿ tī I-tá-lī A-tek-lí-a-hái thiⁿ-téng peh koân ê bô͘-iūⁿ.
Chit-ki sok-sî-liap-iáⁿ iáⁿ-phìⁿ, sī kā 30 hun-cheng lāi hip ê 240 tiuⁿ siòng-phìⁿ, tàu--khí-lâi ê sêng-kó.
Hui-chhiⁿ peh--khí-lâi ê kòe-têng, ē kéng-kòe chiân-kéng kng-iàⁿ-iàⁿ ê iā-kng-hûn, kah pōe-kéng iâu-oán ê hêng-chhiⁿ.
Sī kóng, lán bô siūⁿ kàu NEOWISE hui-chhiⁿ ē kng kàu 2020 nî 8 goe̍h.
I ùi hūi-he̍k phùn--chhut-lâi ê lî-chú bóe-liu kah thô͘-hún bóe-liu, chha-put-to ū 5 kong-lí tn̂g.

## [KIP] NEOWISE hui-tshinn tī A-tik-lí-a-hái ê thinn-tíng ta̍uh-ta̍uh-á peh kuân
Tsit-ê kíng-sik ta̍t-tit lí khah tsá peh--khí-lâi.
Pian-hō C/2020 F3 ê hui-tshinn (NEOWISE hui-tshinn) tī nn̄g nî tsîng ê tsit kò-gue̍h, thinn iah-buē kng to̍h peh--khí-lâi ah.
hit-tsūn ê pak-thian tui-sing-tsia, huann-hí kah thàu-tsá to̍h peh khí-lâi khuànn.
Tsit-lia̍p hui-tshinn, sī tsit sè-kí tsiok hán-tit ē-tàng ti̍t-tsiap iōng ba̍k-tsiu to̍h khuànn-ē-tio̍h ê hui-tshinn.
Tī 7 gue̍h 8 hō ji̍t-tshut tsìn-tsîng, kāng tsit-ê liap-iánn-su tsiah tú iōng hì-kio̍k-sìng ê hong-sik, hip-tio̍h tsit-lia̍p hui-tshinn.
Tsit-lia̍p Luē-thài-iông-hē ê ì-guā lâng-kheh, suah piàn-tsò lán sóo tsai-iánn 2020 nî ê Tuā-hui-tshinn.
Tsit-ki iánn-phìnn ū siông-sè hip-tio̍h NEOWISE hui-tshinn tī I-tá-lī A-tik-lí-a-hái thinn-tíng peh kuân ê bôo-iūnn.
Tsit-ki sok-sî-liap-iánn iánn-phìnn, sī kā 30 hun-tsing lāi hip ê 240 tiunn siòng-phìnn, tàu--khí-lâi ê sîng-kó.
Hui-tshinn peh--khí-lâi ê kuè-tîng, ē kíng-kuè tsiân-kíng kng-iànn-iànn ê iā-kng-hûn, kah puē-kíng iâu-uán ê hîng-tshinn.
Sī kóng, lán bô siūnn kàu NEOWISE hui-tshinn ē kng kàu 2020 nî 8 gue̍h.
I uì huī-hi̍k phùn--tshut-lâi ê lî-tsú bué-liu kah thôo-hún bué-liu, tsha-put-to ū 5 kong-lí tn̂g.

## [English] Comet NEOWISE Rising over the Adriatic Sea
This sight was worth getting out of bed early.
Two years ago this month, [Comet C/2020 F3 (NEOWISE)][Comet C/2020 F3 (NEOWISE)] rose before dawn to the [delight][delight] of northern sky enthusiasts awake that early.
Up before sunrise on July 8th, the featured photographer was able to capture in dramatic fashion one of the few comets [visible][visible] to the unaided eye this century, an inner-[Solar System][Solar System] intruder that has become known as the [Great Comet][Great Comet] of 2020.
The [resulting video][resulting video] detailed Comet NEOWISE from [Italy][Italy] rising over the [Adriatic Sea][Adriatic Sea].
The [time-lapse video][time-lapse video] combines over 240 images taken over 30 minutes.
[The comet][The comet] was seen rising through a foreground of bright and undulating [noctilucent clouds][noctilucent clouds], and before a background of distant stars.
[Comet NEOWISE][Comet NEOWISE] remained unexpectedly bright until 2020 August, with its [ion and dust][ion and dust e] tails [found to emanate][found to emanate] from a [nucleus][nucleus] spanning about five kilometers across.

## 詞彙學習（漢羅/POJ/KIP/華語/English）
- 【NEOWISE 彗星】NEOWISE hui-chhiⁿ/NEOWISE hui-tshinn/NEOWISE 彗星/comet NEOWISE
- 【C/2020 F3】C jī-khòng-jī-khòng F-saⁿ/C jī-khòng-jī-khòng F-sann/ C/2020 F3 / C/2020 F3
- 【亞得里亞海】A-tek-lí-a-hái/A-tik-lí-a-hái/亞得里亞海/Adriatic Sea
- 【大彗星】Tōa-hui-chhiⁿ/Tuā-hui-tshinn/大彗星/the Great Comet
- 【內太陽系】Lōe-thài-iông-hē/Luē-thài-iông-hē/內太陽系/inner-Solar System
- 【縮時攝影】sok-sî-liap-iáⁿ/sok-sî-liap-iánn/縮時攝影/time-lapse
- 【夜光雲】iā-kng-hûn/iā-kng-hûn/夜光雲/noctilucent clouds
- 【意大利】I-tá-lī/I-tá-lī/意大利/Italy
- 【離子尾溜】lî-chú bóe-liu/lî-tsú bué-liu/離子尾溜/ion tail
- 【塗粉尾溜】thô͘-hún bóe-liu/thôo-hún bué-liu/塗粉尾溜/dust tail
- 【彗核】hūi-he̍k/huī-hi̍k/彗核/comet's nucleus


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Comet C/2020 F3 (NEOWISE)]:https://en.wikipedia.org/wiki/C/2020_F3_(NEOWISE)
[delight]:https://i.pinimg.com/originals/d7/10/91/d71091b4b4e7d89a3763395cdddd6d75.jpg
[visible]:https://www.facebook.com/media/set/?vanity=APOD.Sky&set=a.2762832093820992
[Solar System]:https://solarsystem.nasa.gov/solar-system/our-solar-system/overview/
[Great Comet]:https://apod.nasa.gov/apod/ap131013.html
[resulting video]:https://www.instagram.com/p/CCXz9yUIOQb/
[Italy]:https://en.wikipedia.org/wiki/Italy
[Adriatic Sea]:https://en.wikipedia.org/wiki/Adriatic_Sea
[time-lapse video]:https://www.youtube.com/embed/ts0Ek3nLHew
[The comet]:https://apod.nasa.gov/apod/ap200707.html
[noctilucent clouds]:https://en.wikipedia.org/wiki/Noctilucent_cloud
[Comet NEOWISE]:https://earthsky.org/space/how-to-see-comet-c2020-f3-neowise
[ion and dust e]:https://apod.nasa.gov/apod/ap210308.html
[ion and dust t]:https://apod.tw/daily/20210308/
[found to emanate]:https://www.nasa.gov/feature/jpl/comet-neowise-sizzles-as-it-slides-by-the-sun-providing-a-treat-for-observers
[nucleus]:https://apod.nasa.gov/apod/ap100104.html

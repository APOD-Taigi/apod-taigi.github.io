---
title: Hubble 翕--ê 星爆星系 M94
date: 2022-07-31
publishdate: 2022-07-31T11:45:00+0800
tags: [星爆星系, Messier 94, M94, 獵犬座, 星爆環, 塗粉帶, 視野, 捲螺仔星系, 捲螺仔手骨, 星系盤, 星系核, 長株圓, 圓箍仔波, 恆星形成, 正向星系]
hero: https://apod.nasa.gov/apod/fap/image/2207/M94_Hubble_960.jpg
summary: 這是美麗 ê 島宇宙 Messier 94，伊就 tī 北天星座 獵犬座 ê 方向，離咱干焦 1500 光年遠爾爾。
categories: [podcast]
vocals: [阿錕]
---

{{% apod %}}

- 原始文章：[Starburst Galaxy M94 from Hubble](https://apod.nasa.gov/apod/ap220731.html)
- 影像來源 kah [版權][copyright]：[ESA/Hubble](https://esahubble.org/) & [NASA](https://www.nasa.gov/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl79alt2m038x01teck4e4k7g" >}}

## [漢羅] Hubble 翕--ê 星爆星系 M94
是按怎這个星系有一个藍星閃閃 ê 環？
這是美麗 ê 島宇宙 [Messier 94，伊就 tī][Messier 94 lies] 北天星座 [獵犬座][Canes Venatici] ê 方向，離咱干焦 1500 光年遠爾爾。
對 [地球][Earth] ê 天文學家來講，這个星系足搶市--ê。
伊是一个正向 ê 捲螺仔星系，大細有 3 萬 [光年][light-years] 闊，伊 ê 捲螺仔手骨掃過大星系盤 [較倚外口彼爿][outskirts of its]。
毋閣 [Hubble 太空望遠鏡 ê 視野][Hubble Space Telescope field of view] 無遐爾大，干焦會當翕著 [M94][M94] 中央區 7000 光年闊 ê 範圍爾爾。
這張 [特寫][featured close-up] 看會著星系中心實櫼閣金金 ê 星系核、內部 [明顯][remarkable] ê [塗粉帶][dust lanes]，kah 少年大質量恆星組成 ê 藍色光環。
環內底 ê 恆星應該攏比 1000 歲閣較少年，表示講 M94 這个 [星爆][starburst] 星系，這馬去予星際氣體激著，當咧進行速度足緊 ê 恆星形成活動。
這个有藍色恆星 ê 圓箍仔波，應該是去予內底咧轉踅--ê、[長株圓分佈 ê 物質][oval matter distributions] ê 引力 [kā 驅動了後][triggered by]，[向外口湠出去--ê][wave propagating]。
因為 M94 離咱算近--ê，所以 [天文學家][astronomers] 會當對星爆環 ê 細節，看較詳細咧。

## [POJ] Hubble hip--ê Seng-po̍k-seng-hē M94
Sī án-ná chit-ê seng-hē ū chi̍t-ê nâ-chhiⁿ siám-siám ê khoân?
Che sī bí-lē ê tó-ú-tiū Messier 94, i to̍h tī pak-thian seng-chō La̍h-khián-chō ê hong-hiòng, lī lán kan-na 1500 kng-nî hn̄g niā-niā.
Tùi Tē-kiû ê thian-bûn-ha̍k-ka lâi kóng, chit-ê seng-hē chiok chhiúⁿ-chhī--ê.
I sī chi̍t-ê chiàⁿ-hiòng ê kńg-lê-á seng-hē, tōa-sè ū 3 bān kng-nî khoah, i ê kńg-lê-á chhiú-kut sàu kòe tōa seng-hē-pôaⁿ khah óa gōa-kháu hit-pêng.
M̄-koh Hubble thài-khong-bōng-oán-kiàⁿ ê sī-iá bô hiah-nī tōa, kan-na ē-tàng hip-tio̍h M94 tiong-ng khu 7000 kng-nî khoah ê hoān-ûi niā-niā.
Chit-tiuⁿ te̍k-siá khòaⁿ-ē-tio̍h seng-hē tiong-sim cha̍t-chiⁿ koh kim-kim ê seng-hē-he̍k, lōe-pō͘ bêng-hián ê thô͘-hún-tòa, kah siàu-liân tōa-chit-liōng hêng-chhiⁿ cho͘-sêng ê nâ-sek kng-khoân.
Khoân lāi-té ê hêng-chhiⁿ èng-kai lóng pí 1000 hòe koh-khah siàu-liân, piáu-sī kóng M94 chit-ê seng-po̍k-seng-hē, chit-má khì hō͘ seng-chè-khì-thé kek--tio̍h, tng-leh chìn-hêng sok-tō͘ chiok kín ê hêng-chhiⁿ-hêng-sêng oa̍h-tāng.
Chit-ê ū nâ-sek hêng-chhiⁿ ê îⁿ-kho͘-á-pho, èng-kai sī khì hō͘ lāi-té leh tńg-se̍h--ê, tn̂g-tu-îⁿ hun-pò͘ ê bu̍t-chit ê ín-le̍k kā khu-tōng liáu-āu, hiòng gōa-kháu thòaⁿ--chhut-khì.
In-ūi M94 lī lán sǹg kīn--ê, só͘-í thian-bûn-ha̍k-ka ē-tàng tùi seng-po̍k-khoân ê sè-chiat, khòaⁿ khah siông-sè--leh.


## [KIP] Hubble hip--ê Sing-po̍k-sing-hē M94
Sī án-ná tsit-ê sing-hē ū tsi̍t-ê nâ-tshinn siám-siám ê khuân?
Tse sī bí-lē ê tó-ú-tiū Messier 94, i to̍h tī pak-thian sing-tsō La̍h-khián-tsō ê hong-hiòng, lī lán kan-na 1500 kng-nî hn̄g niā-niā.
Tuì Tē-kiû ê thian-bûn-ha̍k-ka lâi kóng, tsit-ê sing-hē tsiok tshiúnn-tshī--ê.
I sī tsi̍t-ê tsiànn-hiòng ê kńg-lê-á sing-hē, tuā-sè ū 3 bān kng-nî khuah, i ê kńg-lê-á tshiú-kut sàu kuè tuā sing-hē-puânn khah uá guā-kháu hit-pîng.
M̄-koh Hubble thài-khong-bōng-uán-kiànn ê sī-iá bô hiah-nī tuā, kan-na ē-tàng hip-tio̍h M94 tiong-ng khu 7000 kng-nî khuah ê huān-uî niā-niā.
Tsit-tiunn ti̍k-siá khuànn-ē-tio̍h sing-hē tiong-sim tsa̍t-tsinn koh kim-kim ê sing-hē-hi̍k, luē-pōo bîng-hián ê thôo-hún-tuà, kah siàu-liân tuā-tsit-liōng hîng-tshinn tsoo-sîng ê nâ-sik kng-khuân.
Khuân lāi-té ê hîng-tshinn ìng-kai lóng pí 1000 huè koh-khah siàu-liân, piáu-sī kóng M94 tsit-ê sing-po̍k-sing-hē, tsit-má khì hōo sing-tsè-khì-thé kik--tio̍h, tng-leh tsìn-hîng sok-tōo tsiok kín ê hîng-tshinn-hîng-sîng ua̍h-tāng.
Tsit-ê ū nâ-sik hîng-tshinn ê înn-khoo-á-pho, ìng-kai sī khì hōo lāi-té leh tńg-se̍h--ê, tn̂g-tu-înn hun-pòo ê bu̍t-tsit ê ín-li̍k kā khu-tōng liáu-āu, hiòng guā-kháu thuànn--tshut-khì.
In-uī M94 lī lán sǹg kīn--ê, sóo-í thian-bûn-ha̍k-ka ē-tàng tuì sing-po̍k-khuân ê sè-tsiat, khuànn khah siông-sè--leh.

## [English] Starburst Galaxy M94 from Hubble
Why does this galaxy have a ring of bright blue stars?
Beautiful island universe [Messier 94 lies][Messier 94 lies] a mere 15 million light-years distant in the northern constellation of the Hunting Dogs ([Canes Venatici][Canes Venatici]).
A popular target for [Earth][Earth]\-based astronomers, the face-on spiral galaxy is about 30,000 [light-years][light-years] across, with spiral arms sweeping through the [outskirts of its][outskirts of its] broad disk.
But this [Hubble Space Telescope field of view][Hubble Space Telescope field of view] spans about 7,000 light-years across [M94][M94]'s central region.
The [featured close-up][featured close-up] highlights the galaxy's compact, bright nucleus, prominent inner [dust lanes][dust lanes], and the [remarkable][remarkable] bluish ring of young massive stars.
The ring stars are all likely less than 10 million years old, indicating that M94 is a [starburst][starburst] galaxy that is experiencing an epoch of rapid star formation from inspiraling gas.
The circular ripple of blue stars is likely a [wave propagating][wave propagating] outward, having been [triggered by][triggered by] the gravity and rotation of a [oval matter distributions][oval matter distributions].
Because M94 is relatively nearby, [astronomers][astronomers] can better explore [details][details] of its starburst ring.

## 詞彙學習（漢羅/POJ/KIP/華語/English）
- 【星爆星系】seng-po̍k seng-hē/sing-po̍k sing-hē/星爆星系/starburst
- 【Messier 94】Messier káu-cha̍p-sì/Messier káu-tsa̍p-sì/Messier 94/Messier 94
- 【M94】M káu-cha̍p-sì/M káu-tsa̍p-sì/M94/M94
- 【獵犬座】La̍h-khián-chō/La̍h-khián-tsō/獵犬座/Canes Venatici
- 【星爆環】seng-po̍k-khoân/sing-po̍k-khuân/星爆環/starburst ring
- 【塗粉帶】thô͘-hún-tòa/thôo-hún-tuà/灰塵帶/dust lane
- 【視野】sī-iá/sī-iá/視野/field of view
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【捲螺仔手骨】kńg-lê-á chhiú-kut/kńg-lê-á tshiú-kut/螺旋手臂、旋臂/spiral arm
- 【星系盤】seng-hē-pôaⁿ/sing-hē-puânn/星系盤/galactic disk
- 【星系核】seng-hē-he̍k/sing-hē-hi̍k/星系核/galactic nucleus
- 【長株圓】tn̂g-tu-îⁿ/tn̂g-tu-înn/橢圓圓/oval
- 【圓箍仔波】îⁿ-kho͘-á-pho/înn-khoo-á-pho/圓形波/circular ripple
- 【恆星形成】hêng-chhiⁿ-hêng-sêng/hîng-tshinn-hîng-sîng/恆星形成/star formation

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Messier 94 lies]:https://en.wikipedia.org/wiki/Messier_94
[Canes Venatici]:https://en.wikipedia.org/wiki/Canes_Venatici
[Earth]:https://solarsystem.nasa.gov/planets/earth/overview/
[light-years]:https://spaceplace.nasa.gov/light-year/en/
[outskirts of its]:https://apod.nasa.gov/apod/ap100114.html
[Hubble Space Telescope field of view]:https://esahubble.org/images/potw1542a/
[M94]:https://apod.nasa.gov/apod/ap150526.html
[featured close-up]:https://esahubble.org/images/potw1542a/zoomable/
[dust lanes]:https://apod.nasa.gov/apod/ap180322.html
[remarkable]:https://i.redd.it/kn7wz036va161.jpg
[starburst]:https://apod.nasa.gov/apod/ap191009.html
[wave propagating]:https://ui.adsabs.harvard.edu/abs/2004ARA%26A..42..603K/abstract
[triggered by]:https://ui.adsabs.harvard.edu/abs/2004ASSL..319..261K/abstract
[oval matter distributions]:https://apod.nasa.gov/apod/ap181009.html
[astronomers]:https://www.iau.org/public/themes/careers/
[details]:https://ui.adsabs.harvard.edu/abs/2001AJ....121.1395W/abstract

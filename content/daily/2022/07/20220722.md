---
title: 捲螺仔星系 M74：較清楚 ê 版本
date: 2022-07-22
publishdate: 2022-07-22T11:45:00+0800
tags: [free2share, 捲螺仔星系, 捲螺仔手骨, Messir 74, M74, NGC 628, 雙魚座, 近紅外線, 中紅外線, James Webb 太空望遠鏡]
hero: https://apod.nasa.gov/apod/fap/image/2207/m74_miri_nircam600h.jpg
summary: 美麗 ê 捲螺仔星系 Messir 74 (嘛叫做 NGC 628) 就 chhāi tī 雙魚座 ê 方向，離咱有 3200 萬光年遠。

categories: [podcast]
vocals: [阿錕]
---

{{% apod %}}

- 原始文章：[Spiral Galaxy M74: A Sharper View](https://apod.nasa.gov/apod/ap220722.html)
- 影像來源：[NASA](https://www.nasa.gov/), [ESA](https://www.esa.int/), [CSA](https://www.asc-csa.gc.ca/eng/), [STScI](https://www.stsci.edu/); 資料處理 kah [版權](https://apod.nasa.gov/apod/fap/lib/about_apod.html#srapply): [Robert Eder](https://www.astrobin.com/users/Robsi/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl6z8sw9104ux01xo6b615xqs" >}}

## [漢羅] 捲螺仔星系 M74：較清楚 ê 版本
[美麗 ê 捲螺仔星系 Messir 74][Beautiful spiral galaxy Messier 74] (嘛叫做 NGC 628) 就 chhāi tī 雙魚座 ê 方向，離咱有 3200 萬光年遠。
M74 有兩支足大支 ê 捲螺仔手骨，這个島宇宙差不多有 1000 億粒恆星 tī 內底。
長期以來，攏因為伊 ê 宏偉結構，煞去予天文學家 kā 伊當做是捲螺仔星系 ê [模範][perfect example t]。
這張是最近 ùi [James Webb 太空望遠鏡][James Webb Space Telescope] ê [公開觀測資料][publicly available data] [處理 ê 影像][recently processed image]，M74 ê 中央區清楚甲予人掣一趒。
這張彩色 ê 合成影像是 ùi Webb 太空望遠鏡 ê 兩个儀器 [NIRcam][NIRcam] kah [MIRI][MIRI] 來--ê。
In 是 近紅外線 kah 中紅外線波段 ê kha-mé-lah。
Tī 這个有宏偉結構 ê 捲螺仔星系影像內底，看會著較冷 ê 恆星 kah 塗粉結構，這攏是以前 ê [太空望遠鏡][space-based views] 看袂著--ê。

## [POJ] Kńg-lê-á seng-hē M74: Khah chheng-chhó͘ ê pán-pún
Bí-lē ê kńg-lê-á seng-hē Messir 74 (mā kiò-chò NGC 628) to̍h chhāi tī Siang-hî-chō ê hong-hiòng, lî lán ū 3200 bān kng-nî hn̄g.
M74 ū nn̄g ki chiok tōa-ki ê kńg-lê-á chhiú-kut, chit-ê tó-ú-tiū chha-put-to ū 1000 ek lia̍p hêng-chhiⁿ tī lāi-té.
Tn̂g-kî í-lâi, lóng in-ūi i ê hông-úi kiat-kò͘, soah khì hō͘ thian-bûn ha̍k-ka kā i tòng-chòe sī kńg-lê-á seng-hē ê bô͘-hoān.
Chit-tiuⁿ sī chòe-kīn ùi James Webb thài-khong bōng-oán-kiàⁿ ê kong-khai koan-chhek chu-liāu chhú-lí ê iáⁿ-siōng, M74 ê tiong-ng khu chheng-chhó͘ kah hō͘ lâng chhoah-chi̍t-tiô.
Chit-tiuⁿ chhái-sek ê ha̍p-sêng iáⁿ-siōng sī ùi Webb Thài-khong-bōng-oán-kiàⁿ ê nn̄g-ê gî-khì NIRcam kah MIRI lâi--ê.
In sī kīn-âng-gōa-sòaⁿ kah tiong-âng-gōa-sòaⁿ pho-tōaⁿ ê kha-mé-lah.
Tī chit-ê ū hông-úi kiat-kò͘ ê kńg-lê-á seng-hē iáⁿ-siōng lāi-té, khòaⁿ-ē-tio̍h khah léng ê hêng-chhiⁿ kah thô͘-hún kiat-kò͘, che lóng sī í-chêng ê thài-khong-bōng-oán-kiàⁿ khòaⁿ bōe-tio̍h--ê.


## [KIP] Kńg-lê-á sing-hē M̄4: Khah tshing-tshóo ê pán-pún
Bí-lē ê kńg-lê-á sing-hē Messir 74 (mā kiò-tsò NGC 628) to̍h tshāi tī Siang-hî-tsō ê hong-hiòng, lî lán ū 3200 bān kng-nî hn̄g.
M̄4 ū nn̄g ki tsiok tuā-ki ê kńg-lê-á tshiú-kut, tsit-ê tó-ú-tiū tsha-put-to ū 1000 ik lia̍p hîng-tshinn tī lāi-té.
Tn̂g-kî í-lâi, lóng in-uī i ê hông-uí kiat-kòo, suah khì hōo thian-bûn ha̍k-ka kā i tòng-tsuè sī kńg-lê-á sing-hē ê bôo-huān.
Tsit-tiunn sī tsuè-kīn uì James Webb thài-khong bōng-uán-kiànn ê kong-khai kuan-tshik tsu-liāu tshú-lí ê iánn-siōng, M̄4 ê tiong-ng khu tshing-tshóo kah hōo lâng tshuah-tsi̍t-tiô.
Tsit-tiunn tshái-sik ê ha̍p-sîng iánn-siōng sī uì Webb Thài-khong-bōng-uán-kiànn ê nn̄g-ê gî-khì NIRcam kah MIRI lâi--ê.
In sī kīn-âng-guā-suànn kah tiong-âng-guā-suànn pho-tuānn ê kha-mé-lah.
Tī tsit-ê ū hông-uí kiat-kòo ê kńg-lê-á sing-hē iánn-siōng lāi-té, khuànn-ē-tio̍h khah líng ê hîng-tshinn kah thôo-hún kiat-kòo, tse lóng sī í-tsîng ê thài-khong-bōng-uán-kiànn khuànn buē-tio̍h--ê.

## [English] Spiral Galaxy M74: A Sharper View
[Beautiful spiral galaxy Messier 74][Beautiful spiral galaxy Messier 74] (also known as NGC 628) lies some 32 million light-years away toward the constellation Pisces.
An island universe of about 100 billion stars with two prominent spiral arms, M74 has long been admired by astronomers as a [perfect example][perfect example e] of a grand-design spiral galaxy.
M74's central region is brought into a stunning, sharp focus in this [recently processed image][recently processed image] using [publicly available data][publicly available data] from the [James Webb Space Telescope][James Webb Space Telescope].
The colorized combination of image data sets is from two of Webb's instruments [NIRcam][NIRcam] and [MIRI][MIRI], operating at near- and mid-infrared wavelengths.
It reveals cooler stars and dusty structures in the grand-design spiral galaxy only hinted at in previous [space-based views][space-based views].

## 詞彙學習

|漢羅|POJ|KIP|華語|English|
|-|-|-|-|-|
|捲螺仔星系|kńg-lê-á seng-hē|kńg-lê-á sing-hē|螺旋星系|spiral galaxy|
|捲螺仔手骨|kńg-lê-á chhiú-kut|kńg-lê-á tshiú-kut|螺旋手臂、旋臂|spiral arm|
|M74|M chhit-cha̍p-sì|M tshit-tsa̍p-sì|M74|M74|
|NGC 628|NGC lio̍k-jī-pat|NGC lio̍k-jī-pat|NGC 628|NGC 628|
|雙魚座|Siang-hî-chō|Siang-hî-tsō|雙魚座|Pisces|
|近紅外線|kīn-âng-gōa-sòaⁿ|kīn-âng-guā-suànn|近紅外線|near-infrared|
|中紅外線|tiong-âng-gōa-sòaⁿ|tiong-âng-guā-suànn|中紅外線|mid-infrared|
|James Webb 太空望遠鏡|James Webb Thài-khong-bōng-oán-kiàⁿ|James Webb Thài-khong-bōng-uán-kiànn|詹姆斯韋伯太空望遠鏡|James Webb Space Telescope|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[Beautiful spiral galaxy Messier 74]:https://www.nasa.gov/feature/goddard/2017/messier-74
[perfect example e]:https://apod.nasa.gov/apod/ap210813.html
[perfect example t]:https://apod.tw/daily/20210813/
[recently processed image]:https://www.astrobin.com/3782ws/
[publicly available data]:https://mast.stsci.edu/portal/Mashup/Clients/Mast/Portal.html
[James Webb Space Telescope]:https://webb.nasa.gov/
[NIRcam]:https://www.jwst.nasa.gov/content/observatory/instruments/nircam.html
[MIRI]:https://www.jwst.nasa.gov/content/observatory/instruments/miri.html
[space-based views]:https://www.spitzer.caltech.edu/image/sig06-018c-nasas-spitzer-space-telescope-view-of-m74

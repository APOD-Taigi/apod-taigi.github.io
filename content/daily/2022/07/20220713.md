---
title: Webb 太空望遠鏡 ê 頭一張深空影像
date: 2022-07-13
publishdate: 2022-07-13T11:45:00+0800
tags: [James Webb 太空望遠鏡, 飛魚座, 主鏡, 光弧, 繞射光尖, 星系, 星系團, 星系團 SMACS0723-73, 烏暗物質, 重力透鏡效應, 六角鏡]
hero: https://apod.nasa.gov/apod/fap/image/2207/STScI-SMACS0723_webb.jpg
summary: 這是 James Webb 太空望遠鏡面頂 ê NIRCam，開 12.5 點鐘久 ê 感光時間，tùi 南方星座飛魚座方向翕 ê 早期宇宙影像。
categories: [podcast]
vocals: [阿錕]
---

{{% apod %}}

- 原始文章：[Webb's First Deep Field](https://apod.nasa.gov/apod/ap220713.html)
- 影像來源：[NASA](https://www.nasa.gov), [ESA](https://www.esa.int/), [CSA](https://www.asc-csa.gc.ca/eng/), [STScI](https://www.stsci.edu/), [NIRCam](https://webbtelescope.org/contents/media/images/01FA0SZSEW1TZ51BHG0EGW2EZP)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl6qgi4jl007b01xofw3v14gr" >}}

## [漢羅] Webb 太空望遠鏡 ê 頭一張深空影像
這是目前為止 [上深空][This is the deepest]、上清楚 ê 紅外線宇宙影像。
是 [James Webb 太空望遠鏡][James Webb Space Telescope 1] 面頂 ê NIRCam，開 12.5 點鐘久 ê 感光時間，tùi 南方星座飛魚座方向翕 ê [早期宇宙][early Universe] [景色][The view]。
是講，相片內底有六條 繞射光針 ê 恆星，攏是咱銀河系內底 ê 恆星。
這款 [繞射][That diffraction t] 花樣，是 Webb 望遠鏡 ê 特徵。
因為伊直徑 6.5 公尺 ê 主鏡，是 ùi 18 塊細塊六角鏡 鬥做一塊，做伙觀測--ê。
視野內底幾若千个星系，攏是遠方 ê 星系團 SMACS0723-73 內底 ê 成員，差不多是 25 億光年遠。
深空視野內底 ê 光弧，看起來敢若是 ùi 閣較遠 ê 星系來--ê。
星系團 ê 主要質量是烏暗物質。
影像去予 星系團 kā 扭曲 kah 放大--ê，這就叫做 [重力][gravitational t] 透鏡效應。
Webb ê NIRISS 儀器表示講，kā 有光尖 ê 恆星後壁兩个無仝 ê [光弧資料 做分析][Analyzing light]，發現講這寡光弧攏是 ùi 仝一个背景星系來 ê 影像。
而且這寡光，是愛開 95 億年 ê 時間，才行到 [James Webb 太空望遠鏡][James Webb Space Telescope 2]。


## [POJ] Webb Thài-khong-bōng-oán-kiàⁿ ê Thâu-chi̍t-tiuⁿ Chhim-khong Iáⁿ-siōng
Che sī bo̍k-chêng-ûi-chí siōng chhim-khong, siōng chheng-chhó͘ ê âng-gōa-sòaⁿ ú-tiū kéng-sek.
Sī James Webb thài-khong-bōng-oán-kiàⁿ bīn-téng ê NIRCam, khai 12.5 tiám-cheng kú ê kám-kng sî-kan, tùi lâm-hong seng-chō Hui-hî-chō hong-hiòng hip ê chá-kî ú-tiū iáⁿ-siōng.
Sī-kóng, siòng-phìⁿ lāi-té ū la̍k-tiâu jiàu-siā kng-chiam ê hêng-chhiⁿ, lóng-sī lán Gîn-hô-hē lāi-té ê hêng-chhiⁿ.
Chit-khoán jiàu-siā hoe-iūⁿ, sī Webb bōng-oán-kiàⁿ ê te̍k-teng.
In-ūi i ti̍t-kèng 6.5 kong-chhioh ê chú-kiàⁿ, sī ùi 18 tè sè-tè la̍k-kak-kiàⁿ tàu chòe chi̍t-tè, chò-hóe koan-chhek--ê.
Sī-iá lāi-té kúi-ā chheng ê seng-hē, lóng-sī oán-hong ê seng-hē-thoân SMACS0723-73 lāi-té ê sêng-goân, chha-put-to sī 25 ek kng-nî hn̄g.
Chhim-khong sī-iá lāi-té ê kng-hô͘, khòaⁿ--khí-lâi ká-ná sī ùi koh-khah hn̄g ê seng-hē lâi--ê.
Seng-hē-thoân ê chú-iàu chit-liōng sī o͘-àm-bu̍t-chit.
Iáⁿ-siōng khì hō͘ seng-hē-thoân kā niú-khiok kah hòng-tōa, che to̍h kiò-chò tiōng-le̍k-thàu-kiàⁿ hāu-èng.
Webb ê NIRISS gî-khì piáu-sī kóng, kā ū kng-chiam ê hêng-chhiⁿ āu-piah nn̄g-ê bô-kâng ê kng-hô͘ chu-liāu chò hun-sek, hoat-hiān kóng chit-kóa kng-hô͘ lóng-sī ùi kâng chi̍t-ê pōe-kéng seng-hē lâi ê iáⁿ-siōng.
Jî-chhiáⁿ chit-kóa kng, sī ài khai 95 ek nî ê sî-kan, chiah kiâⁿ kàu James Webb thài-khong-bōng-oán-kiàⁿ.

## [KIP] Webb Thài-khong-bōng-uán-kiànn ê Thâu-tsi̍t-tiunn Tshim-khong Iánn-siōng
Tse sī bo̍k-tsîng-uî-tsí siōng tshim-khong, siōng tshing-tshóo ê âng-guā-suànn ú-tiū kíng-sik.
Sī James Webb thài-khong-bōng-uán-kiànn bīn-tíng ê NIRCam, khai 12.5 tiám-tsing kú ê kám-kng sî-kan, tuì lâm-hong sing-tsō Hui-hî-tsō hong-hiòng hip ê tsá-kî ú-tiū iánn-siōng.
Sī-kóng, siòng-phìnn lāi-té ū la̍k-tiâu jiàu-siā kng-tsiam ê hîng-tshinn, lóng-sī lán Gîn-hô-hē lāi-té ê hîng-tshinn.
Tsit-khuán jiàu-siā hue-iūnn, sī Webb bōng-uán-kiànn ê ti̍k-ting.
In-uī i ti̍t-kìng 6.5 kong-tshioh ê tsú-kiànn, sī uì 18 tè sè-tè la̍k-kak-kiànn tàu tsuè tsi̍t-tè, tsò-hué kuan-tshik--ê.
Sī-iá lāi-té kuí-ā tshing ê sing-hē, lóng-sī uán-hong ê sing-hē-thuân SMACS0723-73 lāi-té ê sîng-guân, tsha-put-to sī 25 ik kng-nî hn̄g.
Tshim-khong sī-iá lāi-té ê kng-hôo, khuànn--khí-lâi ká-ná sī uì koh-khah hn̄g ê sing-hē lâi--ê.
Sing-hē-thuân ê tsú-iàu tsit-liōng sī oo-àm-bu̍t-tsit.
Iánn-siōng khì hōo sing-hē-thuân kā niú-khiok kah hòng-tuā, tse to̍h kiò-tsò tiōng-li̍k-thàu-kiànn hāu-ìng.
Webb ê NIRISS gî-khì piáu-sī kóng, kā ū kng-tsiam ê hîng-tshinn āu-piah nn̄g-ê bô-kâng ê kng-hôo tsu-liāu tsò hun-sik, huat-hiān kóng tsit-kuá kng-hôo lóng-sī uì kâng tsi̍t-ê puē-kíng sing-hē lâi ê iánn-siōng.
Jî-tshiánn tsit-kuá kng, sī ài khai 95 ik nî ê sî-kan, tsiah kiânn kàu James Webb thài-khong-bōng-uán-kiànn.

## [English] Webb's First Deep Field
[This is the deepest][This is the deepest], sharpest infrared image of the cosmos so far.
[The view][The view] of the [early Universe][early Universe] toward the southern constellation Volans was achieved in 12.5 hours of exposure with the NIRCam instrument on the [James Webb Space Telescope][James Webb Space Telescope 1].
Of course the stars with six visible spikes are well within our own Milky Way.
[That diffraction][That diffraction] pattern is characteristic of Webb's 18 hexagonal mirror segments operating together as a single 6.5 meter diameter primary mirror.
The thousands of galaxies flooding the field of view are members of the distant galaxy cluster SMACS0723-73, some 4.6 billion light-years away.
Luminous arcs that seem to infest the deep field are even more distant galaxies though.
Their images are distorted and magnified by dark matter dominated mass of the galaxy cluster, an effect known as [gravitational][gravitational] lensing.
[Analyzing light][Analyzing light] from two separate arcs below the bright spiky star, Webb's NIRISS instrument indicates the arcs are both images of the same background galaxy.
And that light took about 9.5 billion years to reach the [James Webb Space Telescope][James Webb Space Telescope 2].

## 詞彙學習（漢羅/POJ/KIP/華語/English）
- 【James Webb 太空望遠鏡】James Webb Thài-khong-bōng-oán-kiàⁿ/James Webb Thài-khong-bōng-uán-kiànn/詹姆斯韋伯太空望遠鏡/James Webb Space Telescope
- 【飛魚座】Hui-hî-chō/Hui-hî-tsō/飛魚座/Volans
- 【光弧】kng-hô͘/kng-hôo/光弧/light arc
- 【繞射光尖】jiàu-siā kng-chiam/jiàu-siā kng-tsiam/繞射光尖/diffraction spike
- 【六角鏡】la̍k-kak-kiàⁿ/la̍k-kak-kiànn/六角鏡/hexagonal mirror
- 【主鏡】chù-kiàⁿ/tsù-kiànn/主鏡/primary mirror
- 【星系】seng-hē/sing-hē/星系/galaxy
- 【星系團】seng-hē-thoân/sing-hē-thuân/星系團/cluster of galaxies
- 【SMACS0723-73】SMACS khòng-chhit-jī-sam chhit-sam/SMACS khòng-tshit-jī-sam tshit-sam/SMACS0723-73/SMACS0723-73
- 【烏暗物質】o͘-àm bu̍t-chit/oo-àm bu̍t-tsit/暗物質/dark matter
- 【重力透鏡效應】tiōng-le̍k-thàu-kiàⁿ hāu-èng/tiōng-li̍k-thàu-kiànn hāu-ìng/重力透鏡效應/gravitational lensing efect


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[This is the deepest]:https://webbtelescope.org/contents/media/images/2022/038/01G7JGTH21B5GN9VCYAHBXKSD1
[The view]:https://webbtelescope.org/news/first-images/gallery/zoomable-image-deep-field-smacs-0723
[early Universe]:https://webbtelescope.org/contents/articles/how-does-webb-see-back-in-time
[James Webb Space Telescope 1]:https://webbtelescope.org/
[That diffraction e]:https://apod.nasa.gov/apod/ap220319.html
[That diffraction t]:https://apod.tw/daily/20220319/
[gravitational e]:https://apod.nasa.gov/apod/ap220511.html
[gravitational t]:https://apod.tw/daily/20220511/
[Analyzing light]:https://webbtelescope.org/contents/media/images/2022/035/01G7HRMY93K0BCCBKCABAQH0V7
[James Webb Space Telescope 2]:https://webbtelescope.org/contents/news-releases/2022/news-2022-028?Tag=Webb%20Mission

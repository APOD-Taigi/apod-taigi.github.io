---
title: 來揣新月
date: 2022-07-25
publishdate: 2022-07-25T11:45:00+0800
tags: [新月, 月圓, 月眉, 地平線]
hero: https://apod.nasa.gov/apod/fap/image/2207/FindTheMoon_soltanolkotabi_1080.jpg
summary: 毋知你敢有法度揣著月娘？這款簡單 ê 任務通常是足困難達成--ê。
categories: [podcast]
vocals: [阿錕]
---

{{% apod %}}

- 原始文章：[Find the New Moon](https://apod.nasa.gov/apod/ap220725.html)
- 影像來源 kah 版權：[Mohamad Soltanolkotabi](mailto:msoltanolkotabi@gmail.com)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl7503mgt007q01teb5r89w82" >}}

## [漢羅] 來揣新月
毋知你敢有法度揣著月娘？
這款簡單 ê 任務通常是足困難達成--ê。
是講，月娘有一半時間攏 tī 地平線以上，[月相][phase] ùi 月眉到月圓攏有可能。
這張相片是 5 月底 ùi [西班牙][Spain] [Sant Martí d'Empúries 鎮][Sant Martí d'Empúries] 翕--ê，是 tī 透早 ê [地中海][Mediterranean Sea] 面頂。
你會 [揣袂著][you can't find] 月娘 ê 其中一个原因，是因為這馬 ê 月相足倚 [新月][new phase]，去予 [太陽][the Sun] 照著發光 ê 彼半爿，ùi 地球看較袂著。
另外一个原因，是因為月娘這馬 tī [地平線附近][near the horizon]，月光愛迵過較長 ê [地球大氣層][Earth's atmosphere] 才會到咱遮。
按呢本底就 [較暗][dims] ê 月眉，就閣較看袂著矣。
[月眉][crescent moon] 干焦會 tī 日頭附近出現，所以干焦會 tī 日出抑是日落才看會著。
月娘全部 ê [月相][phases] [走一輾][runs through all]，差不多愛 [一個月][moon-th]。
這個月上薄 ê 月眉，就是 [新月][sliver of a crescent t]，閣 3 工就會出現矣。

## [POJ] Lāi chhōe Sîn-goe̍h
M̄-chai lí kám ū-hoat-tō͘ chhōe-tio̍h goe̍h-niû?
Chit-khoán kán-tan ê jīm-bū thong-siông sī chiok khùn-lân ta̍t-sêng--ê.
Sī kóng, goe̍h-niû ū chi̍t-pòaⁿ sî-kan lóng tī tē-pêng-sòaⁿ í-siōng, goe̍h-siòng ùi goe̍h-bâi kàu goe̍h-îⁿ lóng ū khó-lêng.
Chit-tiuⁿ siòng-phìⁿ sī 5 goe̍h-té ùi Se-pan-gâ Sant Martí d'Empúries tìn hip--ê, sī tī thàu-chá ê Tē-tiong-hái bīn-téng.
Lí ē chhōe-bōe-tio̍h goe̍h-niû ê kî-tiong chi̍t-ê goân-in, sī in-ūi chit-má ê goe̍h-siòng chiok óa sin-goe̍h, khì hō͘ thài-iông chiò-tio̍h hoat-kng ê hit pòaⁿ-pêng, ùi Tē-kiû khah khòaⁿ-bōe-tio̍h.
Lēng-gōa chi̍t-ê goân-in, sī in-ūi goe̍h-niû chit-má tī tē-pêng-sòaⁿ hū-kīn, goe̍h-kng ài thàng kòe khah tn̂g ê Tē-kiû tōa-khì-chân chiah ē kàu lán chiah.
Án-ne pún-té to̍h khah àm ê goe̍h-bâi, to̍h koh-khah khòaⁿ-bōe-tio̍h--ah.
Goe̍h-bâi kan-na ē tī ji̍t-thâu hū-kīn chhut-hiān, só͘-í kan-na ē tī ji̍t-chhut iah-sī ji̍t-lo̍h chiah khòaⁿ-ē-tio̍h.
Goe̍h-niû choân-pō͘ ê goe̍h-siòng cháu chi̍t-liàn, chha-put-to ài chi̍t kò goe̍h.
Chit kò goe̍h siōng po̍h ê goe̍h-bâi, to̍h-sī sin-goe̍h, koh 3 kang to̍h ē chhut-hiān--ah.

## [KIP] Lāi tshuē Sîn-gue̍h
M̄-tsai lí kám ū-huat-tōo tshuē-tio̍h gue̍h-niû?
Tsit-khuán kán-tan ê jīm-bū thong-siông sī tsiok khùn-lân ta̍t-sîng--ê.
Sī kóng, gue̍h-niû ū tsi̍t-puànn sî-kan lóng tī tē-pîng-suànn í-siōng, gue̍h-siòng uì gue̍h-bâi kàu gue̍h-înn lóng ū khó-lîng.
Tsit-tiunn siòng-phìnn sī 5 gue̍h-té uì Se-pan-gâ Sant Martí d'Empúries tìn hip--ê, sī tī thàu-tsá ê Tē-tiong-hái bīn-tíng.
Lí ē tshuē-buē-tio̍h gue̍h-niû ê kî-tiong tsi̍t-ê guân-in, sī in-uī tsit-má ê gue̍h-siòng tsiok uá sin-gue̍h, khì hōo thài-iông tsiò-tio̍h huat-kng ê hit puànn-pîng, uì Tē-kiû khah khuànn-buē-tio̍h.
Līng-guā tsi̍t-ê guân-in, sī in-uī gue̍h-niû tsit-má tī tē-pîng-suànn hū-kīn, gue̍h-kng ài thàng kuè khah tn̂g ê Tē-kiû tuā-khì-tsân tsiah ē kàu lán tsiah.
Án-ne pún-té to̍h khah àm ê gue̍h-bâi, to̍h koh-khah khuànn-buē-tio̍h--ah.
Gue̍h-bâi kan-na ē tī ji̍t-thâu hū-kīn tshut-hiān, sóo-í kan-na ē tī ji̍t-tshut iah-sī ji̍t-lo̍h tsiah khuànn-ē-tio̍h.
Gue̍h-niû tsuân-pōo ê gue̍h-siòng tsáu tsi̍t-liàn, tsha-put-to ài tsi̍t kò gue̍h.
Tsit kò gue̍h siōng po̍h ê gue̍h-bâi, to̍h-sī sin-gue̍h, koh 3 kang to̍h ē tshut-hiān--ah.


## [English] Find the New Moon
Can you find the Moon?
This usually simple task can be quite difficult.
Even though the Moon is above your horizon half of the time, its [phase][phase] can be anything from crescent to full.
The featured image was taken in late May from [Sant Martí d'Empúries][Sant Martí d'Empúries], [Spain][Spain], over the [Mediterranean Sea][Mediterranean Sea] in the early morning.
One reason [you can't find][you can't find] this moon is because it is very near to its [new phase][new phase], when very little of the half illuminated by [the Sun][the Sun] is visible to the Earth.
Another reason is because this moon is [near the horizon][near the horizon] and so seen through a long path of [Earth's atmosphere][Earth's atmosphere] -- a path which [dims][dims] the already faint crescent.
Any [crescent moon][crescent moon] is only visible near the direction the Sun, and so only locatable near sunrise of sunset.
The Moon [runs through all][runs through all] of its [phases][phases] in a month ([moon-th][moon-th]), and this month the thinnest [sliver of a crescent][sliver of a crescent e] -- a new moon -- will occur in three days.

## 詞彙學習

|漢羅|POJ|KIP|華語|English|
|-|-|-|-|-|
|新月|sin-goe̍h|sin-gue̍h|新月|new moon|
|月圓|goe̍h-îⁿ|gue̍h-înn|滿月|full moon|
|月眉|goe̍h-bâi|gue̍h-bâi|眉月|crescent moon|
|地平線|tē-pêng-sòaⁿ|tē-pîng-suànn|地平線|horizon|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[phase]:https://spaceplace.nasa.gov/moon-phases/en/
[Sant Martí d'Empúries]:https://youtu.be/SaCuz9HwYfo
[Spain]:https://en.wikipedia.org/wiki/Spain
[Mediterranean Sea]:https://en.wikipedia.org/wiki/Mediterranean_Sea
[you can't find]:https://i.imgflip.com/11a4ul.jpg
[new phase]:https://en.wikipedia.org/wiki/New_moon
[the Sun]:https://solarsystem.nasa.gov/solar-system/sun/in-depth/
[near the horizon]:https://apod.nasa.gov/apod/ap210711.html
[Earth's atmosphere]:https://www.nasa.gov/mission_pages/sunearth/science/atmosphere-layers2.html
[dims]:https://opg.optica.org/ao/fulltext.cfm?uri=ao-3-10-1135&id=13535
[crescent moon]:https://apod.nasa.gov/apod/ap210725.html
[runs through all]:https://apod.nasa.gov/apod/ap220201.html
[phases]:https://solarsystem.nasa.gov/resources/676/phases-of-the-moon/
[moon-th]:https://en.wiktionary.org/wiki/month
[sliver of a crescent e]:https://apod.nasa.gov/apod/ap210429.html
[sliver of a crescent t]:https://apod.tw/daily/20210429/

---
title: 用 日軌攝影術 翕 ê 日行軌跡
date: 2022-07-02
publishdate: 2022-07-02T11:45:00+0800
tags: [赤緯, 日行軌跡, 日軌攝影術, 針空顯影, 夏節, 北半球, 虛線]
hero: https://apod.nasa.gov/apod/fap/image/2207/Analemma1_1024c.jpg
summary: 欲建構出這張精彩 ê 相片，並毋是用數位感光 ê 方式翕--ê。這是用一款叫做日軌攝影 ê 技術翕--ê。
---

{{% apod %}}

- 原始文章：[Solargraphic Analemmas](https://apod.nasa.gov/apod/ap220702.html)
- 影像來源 kah [版權][copyright]：Dawid Rycabel ([Pinholove](https://www.instagram.com/pinholove_com))
- 台文翻譯：[An-Li Tsai][An-Li Tsai] ([NCU][NCU])

## [漢羅] 用 日軌攝影術 翕 ê 日行軌跡
北半球 ê 6 月 21 這工是夏節，就是一冬內，[日頭行到][the Sun reaching] 赤緯上北爿彼位。
這張相片是日時踮波蘭 Proboszczow 庄翕--ê。
夏節這工，日頭會行到天頂彼 3 个 [8 字型，嘛叫做日行軌跡][figure-8 curves, or analemmas]，上頂懸彼位。
毋閣，欲建構出這張精彩 ê 相片，並毋是用數位感光 ê 方式翕--ê。
[這是用一款叫做日軌攝影 ê 技術翕--ê][technique known as solargraphy]。
[是 kā 一台 針空顯影 kha-mé-lah 固定 tī 向南 ê 方向][Using a pinhole camera fixed to face south]，ùi 2021 年 6 月 26 到 2022 年 6 月 26 ê 期間內，直接踮仝一張相片紙面頂感光顯影。
三條日行軌跡是 tī 逐工 ê 中歐時間 中晝 11:00, 12:00 kah 下晡 1:00 三个時間，用針空顯影技術 tī 相片紙面頂短時間感光 ê 結果。
兩爿 ê 虛線，是逐工日頭踮天頂一部份 ê 軌跡，每一个光點是閬 15 分鐘。
這張翕規冬 ê [日軌攝影相片，有當時仔][solargraphic photo opportunity] 拄著雲，會 kā 日頭閘去，就是相片產生烏暗閬縫彼位。


## [POJ] Iōng Ji̍t-kúi-liap-iáⁿ-su̍t hip ê Ji̍t-hêng-kúi-jiah
pak-pòaⁿ-kiû ê 6 goe̍h 21 chit-kang sī hā-cheh, to̍h sī chi̍t tang lāi, ji̍t-thâu kiâⁿ kàu chhek-hūi siōng pak-pêng hit ūi.
Chit tiuⁿ siòng-phìⁿ sī ji̍t-sî tiám Pho-lân Proboszczow chng hip--ê.
Hā-cheh chit-kang, ji̍t-thâu ē kiâⁿ kàu thiⁿ-téng hit 3 ê 8-jī-hêng, mā kiò-chò ji̍t-hêng-kúi-jiah, siōng téng-koân hit ūi.
M̄-koh, beh kiàn-kò͘ chhut chit tiuⁿ cheng-chhái ê siòng-phìⁿ, pēng m̄-sī iōng só͘-ūi kám-kng ê hong-sek hip--ê.
Che sī iōng chi̍t-khoán kiò-chò Ji̍t-kúi-liap-iáⁿ ê ki-su̍t hip--ê.
Sī kā chi̍t-tâi chiam-khang hián-iáⁿ kha-mé-lah kò͘-tēng tī hiòng lâm ê hong-hiòng, ùi 2021 nî 6 goe̍h 26 kàu 2022 nî 6 goe̍h 26 ê kî-kan lāi, ti̍t-chiap tiàm kâng chi̍t-tiuⁿ siòng-phìⁿ-chóa bīn-téng kám-kng hián-iáⁿ.
Saⁿ tiâu ji̍t-hêng-kúi-jiah sī tī ta̍k-kang ê Tiong-au-sî-kan tiong-tàu 11:00, 12:00 kah ē-po͘ 1:00 saⁿ ê sî-kan, iōng chiam-khang hián-iáⁿ ki-su̍t tī siòng-phìⁿ-chóa bīn-téng té sî-kan kám-kng ê kiat-kó.
Nn̄g-pêng ê hi-sòaⁿ, sī ta̍k-kang ji̍t-thâu tiàm thiⁿ-téng chi̍t-pō͘-hūn ê kúi-jiah, múi chi̍t-ê kng-tiám sī làng 15 hun-cheng.
Chit tiuⁿ hip kui tang ê ji̍t-kúi-liap-iáⁿ siòng-phìⁿ, ū-tang-sî-á tú-tio̍h hûn, ē kā ji̍t-thâu cha̍h--khì, to̍h sī siòng-phìⁿ sán-seng o͘-àm làng-phāng hit ūi.

## [KIP] Iōng Ji̍t-kuí-liap-iánn-su̍t hip ê Ji̍t-hîng-kuí-jiah
pak-puànn-kiû ê 6 gue̍h 21 tsit-kang sī hā-tseh, to̍h sī tsi̍t tang lāi, ji̍t-thâu kiânn kàu tshik-huī siōng pak-pîng hit uī.
Tsit tiunn siòng-phìnn sī ji̍t-sî tiám Pho-lân Proboszczow tsng hip--ê.
Hā-tseh tsit-kang, ji̍t-thâu ē kiânn kàu thinn-tíng hit 3 ê 8-jī-hîng, mā kiò-tsò ji̍t-hîng-kuí-jiah, siōng tíng-kuân hit uī.
M̄-koh, beh kiàn-kòo tshut tsit tiunn tsing-tshái ê siòng-phìnn, pīng m̄-sī iōng sóo-uī kám-kng ê hong-sik hip--ê.
Tse sī iōng tsi̍t-khuán kiò-tsò Ji̍t-kuí-liap-iánn ê ki-su̍t hip--ê.
Sī kā tsi̍t-tâi tsiam-khang hián-iánn kha-mé-lah kòo-tīng tī hiòng lâm ê hong-hiòng, uì 2021 nî 6 gue̍h 26 kàu 2022 nî 6 gue̍h 26 ê kî-kan lāi, ti̍t-tsiap tiàm kâng tsi̍t-tiunn siòng-phìnn-tsuá bīn-tíng kám-kng hián-iánn.
Sann tiâu ji̍t-hîng-kuí-jiah sī tī ta̍k-kang ê Tiong-au-sî-kan tiong-tàu 11:00, 12:00 kah ē-poo 1:00 sann ê sî-kan, iōng tsiam-khang hián-iánn ki-su̍t tī siòng-phìnn-tsuá bīn-tíng té sî-kan kám-kng ê kiat-kó.
Nn̄g-pîng ê hi-suànn, sī ta̍k-kang ji̍t-thâu tiàm thinn-tíng tsi̍t-pōo-hūn ê kuí-jiah, muí tsi̍t-ê kng-tiám sī làng 15 hun-tsing.
Tsit tiunn hip kui tang ê ji̍t-kuí-liap-iánn siòng-phìnn, ū-tang-sî-á tú-tio̍h hûn, ē kā ji̍t-thâu tsa̍h--khì, to̍h sī siòng-phìnn sán-sing oo-àm làng-phāng hit uī.

## [English] Solargraphic Analemmas
For the northern hemisphere June 21 was the summer solstice, [the Sun reaching][the Sun reaching] its northernmost declination for the year.
That would put it at the top of each of these three [figure-8 curves, or analemmas][figure-8 curves, or analemmas], as it passed through the daytime sky over the village of Proboszczow, Poland.
No sequence of digital exposures was used to construct the remarkable image though.
[Using a pinhole camera fixed to face south][Using a pinhole camera fixed to face south] during the period June 26, 2021 to June 26, 2022, the image was formed directly on a single sheet of photographic paper, a [technique known as solargraphy][technique known as solargraphy].
The three analemmas are the result of briefly exposing the photo paper through the pinhole each day at 11:00, 12:00, and 13:00 CET.
Groups of dashed lines on the sides show partial tracks of the Sun from daily exposures made every 15 minutes.
Over the year-long [solargraphic photo opportunity][solargraphic photo opportunity] clouds blocking the Sun during the pinhole exposures created the dark gaps.

## 詞彙學習（漢羅/POJ/KIP/華語/English）
- 【日軌攝影術】ji̍t-kúi-liap-iáⁿ-su̍t/ji̍t-kuí-liap-iánn-su̍t/日軌攝影術/solargraphy
- 【日行軌跡】ji̍t-hêng-kúi-jiah/ji̍t-hîng-kuí-jiah/日行跡/analemmas
- 【夏節】hā-cheh/hā-tseh/夏至/the summer solstice
- 【北半球】pak-pòaⁿ-kiû/pak-puànn-kiû/北半球/the northern hemisphere
- 【赤緯】chhek-hūi/tshik-huī/赤緯/declination
- 【中歐時間】Tiong-au-sî-kan/Tiong-au-sî-kan/中歐時間/Central European Time (CET)
- 【針空顯影 kha-mé-lah】chiam-khang hián-iáⁿ kha-mé-lah/tsiam-khang hián-iánn kha-mé-lah/針孔成像相機/pinhole camera
- 【針空顯影】chiam-khang hián-iáⁿ/tsiam-khang hián-iánn/針孔成像/pinhole imaging
- 【虛線】hi-sòaⁿ/hi-suànn/虛線/dashed line

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[the Sun reaching]:https://earthobservatory.nasa.gov/images/52248/seeing-equinoxes-and-solstices-from-space
[figure-8 curves, or analemmas]:https://apod.nasa.gov/apod/ap190621.html
[Using a pinhole camera fixed to face south]:https://www.youtube.com/watch?v=djc1kK7UzgY
[technique known as solargraphy]:https://www.alternativephotography.com/solargraphy-catching-the-suns-path-pinhole-camera/
[solargraphic photo opportunity]:https://analemma.pl/english-version

---
title: Sahara 沙漠天頂 ê 仙女座星系
date: 2022-07-11
publishdate: 2022-07-11T11:45:00+0800
tags: [厝邊星系, 仙女座星系, M31, M110, 星系核, 光子, 星團, 星雲, 銀河系, 藍色時間, 衛星星系]
hero: https://apod.nasa.gov/apod/fap/image/2207/SaharaAndromeda_Coy_1080.jpg
summary: 你會當看著上老 ê 物件是啥物？這个答案 tùi 直接用目睭看 ê 人來講，是 2500 萬光年遠 ê 仙女座星系。
---

{{% apod %}}

- 原始文章：[Andromeda over the Sahara Desert](https://apod.nasa.gov/apod/ap220711.html)
- 影像來源 kah [版權][copyright]：[Jordi Coy](https://www.facebook.com/jordilopezphotography)
- 台文翻譯：[An-Li Tsai][An-Li Tsai] ([NCU][NCU])

## [漢羅] Sahara 沙漠天頂 ê 仙女座星系
你會當看著上老 ê 物件是啥物？
這个答案 tùi 直接用 [目睭][eye] 看 ê 人來講，是 2500 萬 [光年][light years] 遠 ê [仙女座星系][Andromeda galaxy]。
2500 萬光年遠 ê 意思是講，伊 ê 光子行到地球 ê 時陣，已經 2500 萬歲矣。
大部份蹛 tiàm 天頂 ê 居民，親像是 [恆星、星團、kah 星雲][stars, clusters, and nebulae]，in ê 光 是 ùi 幾若百年 抑是 幾若千年前發出--ê。
這是因為 in 大部份攏蹛 tiàm 咱 [銀河系][Milky Way Galaxy] 內底。
照距離來看，[仙女座星系][Andromeda] ê 光，嘛是你會當看著 ê 天體內底，[上遠 ê 一个][farthest object]。
這張相片是頂個月 tiàm [摩洛哥][Morocco] ê [Sahara 沙漠][Sahara Desert] 翕--ê。
這幅 [放大圖][zoomed] 中央 ê 主角，就是仙女座星系，嘛叫做 M31。
這張相片是 kā 3 張背景 kah 1 張前景鬥做伙 ê 合成相片。
是用仝一台 kha-mé-lah，tiàm 仝一位，tī 仝一暝翕--ê。
毋閣前景是 tī 仝一暝 ê [藍色時間][blue hour] 翕--ê。
[仙女座星系 ê 衛星星系][satellite galaxy of Andromenda] [M110][M110]，伊就 tiàm M31 星系核 ê 倒爿頂懸遐。
咱會當直接用目睭看著咱銀河 ê 厝邊星系，實在是 [足 siak-phāⁿ][cool] ê 一件代誌。
若是閣用 kha-mé-lah tùi 伊 [長時間感光][long duration camera exposures]，就會當 kā 足濟較暗 毋閣 媠甲予人袂喘氣 ê 細節，攏翕--出來。
[最近 ê 觀測資料表示講][Recent data indicates]，[咱銀河系][our Milky Way Galaxy] 會 tī 紲落來幾若十億年 ê 時間，kah 這个大細差不多 ê 仙女座星系 [相挵了後合併][collide and combine]。

## [POJ] Sahara soa-bo̍k thiⁿ-téng ê Sian-lú-chō seng-hē
Lí ē-tàng khòaⁿ-tio̍h siōng lāu ê mi̍h-kiāⁿ sī siáⁿ-mih?
Chit-ê tap-àn tùi ti̍t-chiap iōng ba̍k-chiu khòaⁿ ê lâng lâi-kóng, sī 2500 bān kng-nî hn̄g ê Sian-lú-chō seng-hē.
2500 bān kng-nî hn̄g ê ì-sù sī kóng, i ê kng-chú kiâⁿ kàu Tē-kiû ê sî-chūn, í-keng 2500 bān hòe ah.
Tōa-pō͘-hūn tòa tiàm thiⁿ-téng ê ku-bîn, chhiⁿ-chhiūⁿ sī hêng-chhiⁿ, seng-thoân, kah seng-hûn, in ê kng sī ùi kúi-ā pah nî iah-sī kúi-ā chheng nî-chêng hoat-chhut--ê.
Che sī in-ūi in tōa-pō͘-hūn lóng tòa tiàm Gîn-hô-hē lāi-té.
Chiàu kū-lî lâi khòaⁿ, Sian-lú-chō seng-hē ê kng, mā-sī lí ē-tàng khòaⁿ--tio̍h ê thian-thé lāi-té, siōng hn̄g ê chi̍t-ê.
Chit tiuⁿ siòng-phìⁿ sī téng-kò-goe̍h tiàm Mô͘-lo̍k-ko ê Sahara soa-bo̍k hip--ê.
Chit pak hòng-tōa-tô͘ tiong-ng ê chú-kak, to̍h sī Sian-lú-chō seng-hē, mā kiò-chò M31.
Chit tiuⁿ siòng-phìⁿ sī kā 3 tiuⁿ pōe-kéng kah 1 tiuⁿ chiân-kéng tàu chòe-hé ê ha̍p-sêng siòng-phìⁿ.
Sī iōng kâng chi̍t tâi kha-mé-lah, tiàm kâng chi̍t ūi, tī kâng chi̍t mê hip--ê.
M̄-koh chiân-kéng sī tī kâng chi̍t mê ê nâ-sek sî-kan hip--ê.
Sian-lú-chō seng-hē ê ūi-chhiⁿ seng-hē M110, i to̍h tiàm M31 seng-hē-he̍k ê tò-pêng téng-koân hiah.
Lán ē-tàng ti̍t-chiap iōng ba̍k-chiu khòaⁿ-tio̍h Gîn-hô ê chhù-piⁿ seng-hē, si̍t-chāi sī chiok siak-phāⁿ ê chi̍t-kiāⁿ tāi-chì.
Nā-sī koh iōng kha-mé-lah tùi i tn̂g-sî-kan kám-kng, to̍h ē-tàng kā chiok-chōe khah àm m̄-koh súi kah hō͘ lâng bōe chhoán-khùi ê sè-chiat hip--chhut-lâi.
Chòe-kīn ê koan-chhek chu-liāu piáu-sī kóng, lán Gîn-hô-hē ē tī sòa-lo̍h-lâi kúi-ā cha̍p-ek nî ê sî-kan, kah chit-ê tōa-sè chha-put-to ê Sian-lú-chō seng-hē sio-lòng liáu-āu ha̍p-pèng.



## [KIP] Sahara sua-bo̍k thinn-tíng ê Sian-lú-tsō sing-hē
Lí ē-tàng khuànn-tio̍h siōng lāu ê mi̍h-kiānn sī siánn-mih?
Tsit-ê tap-àn tuì ti̍t-tsiap iōng ba̍k-tsiu khuànn ê lâng lâi-kóng, sī 2500 bān kng-nî hn̄g ê Sian-lú-tsō sing-hē.
2500 bān kng-nî hn̄g ê ì-sù sī kóng, i ê kng-tsú kiânn kàu Tē-kiû ê sî-tsūn, í-king 2500 bān huè ah.
Tuā-pōo-hūn tuà tiàm thinn-tíng ê ku-bîn, tshinn-tshiūnn sī hîng-tshinn, sing-thuân, kah sing-hûn, in ê kng sī uì kuí-ā pah nî iah-sī kuí-ā tshing nî-tsîng huat-tshut--ê.
Tse sī in-uī in tuā-pōo-hūn lóng tuà tiàm Gîn-hô-hē lāi-té.
Tsiàu kū-lî lâi khuànn, Sian-lú-tsō sing-hē ê kng, mā-sī lí ē-tàng khuànn--tio̍h ê thian-thé lāi-té, siōng hn̄g ê tsi̍t-ê.
Tsit tiunn siòng-phìnn sī tíng-kò-gue̍h tiàm Môo-lo̍k-ko ê Sahara sua-bo̍k hip--ê.
Tsit pak hòng-tuā-tôo tiong-ng ê tsú-kak, to̍h sī Sian-lú-tsō sing-hē, mā kiò-tsò M̀1.
Tsit tiunn siòng-phìnn sī kā 3 tiunn puē-kíng kah 1 tiunn tsiân-kíng tàu tsuè-hé ê ha̍p-sîng siòng-phìnn.
Sī iōng kâng tsi̍t tâi kha-mé-lah, tiàm kâng tsi̍t uī, tī kâng tsi̍t mê hip--ê.
M̄-koh tsiân-kíng sī tī kâng tsi̍t mê ê nâ-sik sî-kan hip--ê.
Sian-lú-tsō sing-hē ê uī-tshinn sing-hē M10, i to̍h tiàm M̀1 sing-hē-hi̍k ê tò-pîng tíng-kuân hiah.
Lán ē-tàng ti̍t-tsiap iōng ba̍k-tsiu khuànn-tio̍h Gîn-hô ê tshù-pinn sing-hē, si̍t-tsāi sī tsiok siak-phānn ê tsi̍t-kiānn tāi-tsì.
Nā-sī koh iōng kha-mé-lah tuì i tn̂g-sî-kan kám-kng, to̍h ē-tàng kā tsiok-tsuē khah àm m̄-koh suí kah hōo lâng buē tshuán-khuì ê sè-tsiat hip--tshut-lâi.
Tsuè-kīn ê kuan-tshik tsu-liāu piáu-sī kóng, lán Gîn-hô-hē ē tī suà-lo̍h-lâi kuí-ā tsa̍p-ik nî ê sî-kan, kah tsit-ê tuā-sè tsha-put-to ê Sian-lú-tsō sing-hē sio-lòng liáu-āu ha̍p-pìng.

## [English] Andromeda over the Sahara Desert
What is the oldest thing you can see?
At 2.5 million [light years][light years] distant, the answer for the unaided [eye][eye] is the [Andromeda galaxy][Andromeda galaxy], because its photons are 2.5 million years old when they reach you.
Most other apparent denizens of the night sky -- [stars, clusters, and nebulae][stars, clusters, and nebulae] -- appear as they were only a few hundred to a few thousand years ago, as they lie well within our own [Milky Way Galaxy][Milky Way Galaxy].
Given its distance, light from [Andromeda][Andromeda] is likely also the [farthest object][farthest object] that you can see.
Also known as M31, the Andromeda Galaxy dominates the center of the featured [zoomed][zoomed] image, taken from the [Sahara Desert][Sahara Desert] in [Morocco][Morocco] last month.
The featured image is a combination of three background and one foreground exposure -- all taken with the same camera and from the same location and on the same night -- with the foreground image taken during the [blue hour][blue hour].
[M110][M110], a [satellite galaxy of Andromenda][satellite galaxy of Andromenda] is visible just above and to the left of M31's core.
As [cool][cool] as it may be to see this neighboring galaxy to our Milky Way with your own eyes, [long duration camera exposures][long duration camera exposures] can pick up many faint and breathtaking details.
[Recent data indicates][Recent data indicates] that [our Milky Way Galaxy][our Milky Way Galaxy] will [collide and combine][collide and combine] with the similarly-sized Andromeda galaxy in a few billion years.

## 詞彙學習（漢羅/POJ/KIP/華語/English）
- 【仙女座星系】Sian-lú-chō seng-hē/Sian-lú-tsō sing-hē/仙女座星系/Andromeda
- 【M31】M saⁿ-cha̍p-it/M sann-tsa̍p-it/M31/M31
- 【M110】M it-it-khòng/M it-it-khòng/M110/M110
- 【光子】kng-chú/kng-tsú/光子/photon
- 【星系核】seng-hē-he̍k/sing-hē-hi̍k/星系核/galactic core
- 【星團】seng-thoân/sing-thuân/星團/cluster of stars
- 【星雲】seng-hûn/sing-hûn/星雲/nebula
- 【銀河系】Gîn-hô-hē/Gîn-hô-hē/銀河系/Milky Way Galaxy
- 【藍色時間】nâ-sek sî-kan/nâ-sik sî-kan/藍色時間/blue hour
- 【衛星星系】ūi-chhiⁿ seng-hē/uī-tshinn sing-hē/衛星星系/satellite galaxy
- 【摩洛哥】Mô͘-lo̍k-ko/Môo-lo̍k-ko/摩洛哥/Morocco
- 【厝邊星系】chhù-piⁿ seng-hē/tshù-pinn sing-hē/鄰近星系/nearby glaxy


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[light years]:https://starchild.gsfc.nasa.gov/docs/StarChild/questions/question19.html
[eye]:https://www.the-eyeworks.com/resource/eye-resources/interactive-eye/
[Andromeda galaxy]:https://apod.nasa.gov/apod/ap190909.html
[stars, clusters, and nebulae]:https://apod.nasa.gov/apod/ap180702.html
[Milky Way Galaxy]:https://solarsystem.nasa.gov/resources/285/the-milky-way-galaxy/
[Andromeda]:https://en.wikipedia.org/wiki/Andromeda_Galaxy
[farthest object]:https://www.theguardian.com/science/2019/aug/25/starwatch-the-furthest-thing-you-can-see-with-the-naked-eye
[zoomed]:https://youtu.be/TijClV4uHIk
[Sahara Desert]:https://youtu.be/TaIniVvizEQ
[Morocco]:https://en.wikipedia.org/wiki/Morocco
[blue hour]:https://en.wikipedia.org/wiki/Blue_hour
[M110]:https://apod.nasa.gov/apod/ap080909.html
[satellite galaxy of Andromenda]:https://en.wikipedia.org/wiki/List_of_Andromeda%27s_satellite_galaxies
[cool]:https://cdn.wallpapersafari.com/38/15/MJ0ui3.jpg
[long duration camera exposures]:https://apod.nasa.gov/apod/ap181217.html
[Recent data indicates]:https://www.nasa.gov/mission_pages/hubble/science/milky-way-collide.html
[our Milky Way Galaxy]:http://www.atlasoftheuniverse.com/galaxy.html
[collide and combine]:https://apod.nasa.gov/apod/ap120604.html

---
title: 魔鬼馬鞍山天頂 ê 超級草莓月娘
date: 2022-07-04
publishdate: 2022-07-04T11:45:00+0800
tags: [縮時攝影, 月圓, 超級月娘, 草莓月娘, 超級草莓月娘, 角寸尺, 草莓月, 雷霆超級月娘, 蜜月, 北半球, 影格]
hero: https://apod.nasa.gov/apod/fap/image/2207/StrawberryMoonRise_Busilacchi_1080.jpg
summary: 月圓若是踮地平線附近，定定看起來會較大、較脹，這其實是一个足有名 ê 月娘錯覺。

categories: [podcast]
vocals: [阿錕]
---

{{% apod %}}

- 原始文章：[Strawberry Supermoon Over Devil's Saddle](https://apod.nasa.gov/apod/ap220704.html)
- 影像來源 kah [版權][copyright]：[Lorenzo Busilacchi](https://www.instagram.com/lorenzo.busilacchi/)
- 今仔日欲去佗位冒險？點看覓咧："[Cagliari][Cagliari]"
- 台文翻譯：[An-Li Tsai][An-Li Tsai] ([NCU][NCU])

{{< podcast "cl6f6s0uq011c01xk78v9bz1g" >}}

## [漢羅] 魔鬼馬鞍山天頂 ê 超級草莓月娘
月圓若是踮 [地平線附近][Near the horizon]，定定看起來會較大、較脹。
這其實是一个足有名 ê [月娘錯覺][Moon illusion]。
這張縮時攝影相片，有照順序展示月球 ê [角寸尺][angular size]。
照按呢 kā 看，伊 ê 角寸尺並無因為伊 peh 起來抑是落落去就無仝，毋閣月色就有改變。
[記錄 ê 影格][Recording a frame] 差不多是 60 秒鐘翕一張。
這張相片嘛展示予咱看，[太陽 tī 地平線附近是按怎會變甲遐爾紅][red the Sun can look]。
這張合成相片是踮 [意大利][Italy] [Sardinia 島][Sardinia] [Cagliari 城][Cagliari] 翕--ê，彼工是 6 月 草莓月 ê 後一工。
這工 ê 月圓會去 hŏng 叫做是超級月娘，是因為伊 ê 角寸尺 kah 平常時比起來，有小可仔較大淡薄仔。
這粒 [超級草莓月娘][Strawberry Supermoon t] 拄 ùi [魔鬼馬鞍山][Devil's Saddle] ê 後壁 peh 起來。
會按呢號名，是因為這粒山 tī 相片倚正爿、[月娘][moon] 下底，有一个看起來大甲 [無正常][unusual]、欲 kah 月娘平大 ê 窟仔。
視線迵過地球 [厚塗粉大氣層 ê 長度若愈來愈短][dense and dusty atmosphere shifted]，月色就會 ùi 草莓色變做蜂蜜色 kah 鵝仔黃色。
這个色光 ê 改變拄仔好有合北半球 6 月月圓 ê 名，[叫做][also known as] [草莓月][Strawberry] 抑是 [蜜月][Honey Moon]。
[2022 年會有四个超級月娘][four supermoons in 2022]，第三个就叫做 [雷霆][Thunder] 超級月娘，會 tī 後個月出現。

## [POJ] Mô͘-kúi Bé-oaⁿ-soaⁿ thiⁿ-téng ê Chhiau-kip Chháu-m̂ Goe̍h-niû
Goe̍h-îⁿ nā-sī tiàm tē-pêng-sòaⁿ hū-kīn, tiāⁿ-tiāⁿ khòaⁿ--khí-lâi ē khah tōa, khah tiùⁿ.
Che kî-si̍t sī chi̍t-ê chiok ū-miâ ê goe̍h-niû chhò-kak.
Chit-tiuⁿ sok-sî-liap-iáⁿ siòng-phìⁿ, ū chiàu sūn-sī tiān-sī goe̍h-kiû ê kak-chhùn-chhioh.
Chiàu án-ni kā khòaⁿ, i ê kak-chhùn-chhioh pēng bô in-ūi i peh--khí-lâi iah-sī lak--lo̍h-khì to̍h bô-kâng, m̄-koh goe̍h-sek to̍h ū kái-piàn.
Kì-lo̍k ê iáⁿ-keh chha-put-to sī 60 bió-cheng hip chi̍t tiuⁿ.
Chit tiuⁿ siòng-phìⁿ mā tiān-sī hō͘ lán khòaⁿ, Thài-iông tī tē-pêng-sòaⁿ hū-kīn sī án-ná ē piàn kah hiah-nī âng.
Chit tiuⁿ ha̍p-sêng siòng-phìⁿ sī tiàm I-tá-lī Sardinia tó Cagliari siâⁿ hip--ê, hit-kang sī 6 goe̍h Chháu-m̂-goe̍h ê āu chi̍t kang.
Chit kang ê goe̍h-îⁿ ē khì hŏng kiò-chò sī Chhiau-kip goe̍h-niû, sī in-ūi i ê kak-chhùn-chhioh kah pêng-siông-sî pí khí-lâi, ū sió-khóa-á khah tōa tām-po̍h-á.
Chit lia̍p Chhiau-kip Chháu-m̂ goe̍h-niû tú ùi Mô͘-kúi Bé-oaⁿ-soaⁿ ê āu-piah peh--khí-lâi.
Ē án-ni hō-miâ, sī in-ūi chit lia̍p soaⁿ tī siòng-phìⁿ óa chiàⁿ-pêng, goe̍h-niû ē-té, ū chi̍t-ê tōa kah bô chèng-siông, beh kah goe̍h-niû pêⁿ-tōa ê khut-á.
Sī-sòaⁿ thàng kòe Tē-kiû kāu thô͘-hún tōa-khì-chân ê tn̂g-tō͘ nā lú lâi lú té, goe̍h-sek to̍h ē ùi chháu-m̂ sek piàn-chò phang-bi̍t sek kah gô-á-n̄g sek.
Chit ê se̍k-kng ê kái-piàn tú-á-hó ū ha̍h pak-pòaⁿ-kiû 6 goe̍h goe̍h-îⁿ ê miâ, kiò-chò Chháu-m̂-goe̍h ia̍h-sī bi̍t-goa̍t.
2022 nî ē ū sì ê Chhiau-kip-goe̍h-niû, tē-saⁿ-ê to̍h kiò-chò Lûi-têng Chhiau-kip goe̍h-niû, ē tī āu kò goe̍h chhut-hiān.

## [KIP] Môo-kuí Bé-uann-suann thinn-tíng ê Tshiau-kip Tsháu-m̂ Gue̍h-niû
Gue̍h-înn nā-sī tiàm tē-pîng-suànn hū-kīn, tiānn-tiānn khuànn--khí-lâi ē khah tuā, khah tiùnn.
Tse kî-si̍t sī tsi̍t-ê tsiok ū-miâ ê gue̍h-niû tshò-kak.
Tsit-tiunn sok-sî-liap-iánn siòng-phìnn, ū tsiàu sūn-sī tiān-sī gue̍h-kiû ê kak-tshùn-tshioh.
Tsiàu án-ni kā khuànn, i ê kak-tshùn-tshioh pīng bô in-uī i peh--khí-lâi iah-sī lak--lo̍h-khì to̍h bô-kâng, m̄-koh gue̍h-sik to̍h ū kái-piàn.
Kì-lo̍k ê iánn-keh tsha-put-to sī 60 bió-tsing hip tsi̍t tiunn.
Tsit tiunn siòng-phìnn mā tiān-sī hōo lán khuànn, Thài-iông tī tē-pîng-suànn hū-kīn sī án-ná ē piàn kah hiah-nī âng.
Tsit tiunn ha̍p-sîng siòng-phìnn sī tiàm I-tá-lī Sardinia tó Cagliari siânn hip--ê, hit-kang sī 6 gue̍h Tsháu-m̂-gue̍h ê āu tsi̍t kang.
Tsit kang ê gue̍h-înn ē khì hŏng kiò-tsò sī Tshiau-kip gue̍h-niû, sī in-uī i ê kak-tshùn-tshioh kah pîng-siông-sî pí khí-lâi, ū sió-khuá-á khah tuā tām-po̍h-á.
Tsit lia̍p Tshiau-kip Tsháu-m̂ gue̍h-niû tú uì Môo-kuí Bé-uann-suann ê āu-piah peh--khí-lâi.
Ē án-ni hō-miâ, sī in-uī tsit lia̍p suann tī siòng-phìnn uá tsiànn-pîng, gue̍h-niû ē-té, ū tsi̍t-ê tuā kah bô tsìng-siông, beh kah gue̍h-niû pênn-tuā ê khut-á.
Sī-suànn thàng kuè Tē-kiû kāu thôo-hún tuā-khì-tsân ê tn̂g-tōo nā lú lâi lú té, gue̍h-sik to̍h ē uì tsháu-m̂ sik piàn-tsò phang-bi̍t sik kah gô-á-n̄g sik.
Tsit ê si̍k-kng ê kái-piàn tú-á-hó ū ha̍h pak-puànn-kiû 6 gue̍h gue̍h-înn ê miâ, kiò-tsò Tsháu-m̂-gue̍h ia̍h-sī bi̍t-gua̍t.
2022 nî ē ū sì ê Tshiau-kip-gue̍h-niû, tē-sann-ê to̍h kiò-tsò Luî-tîng Tshiau-kip gue̍h-niû, ē tī āu kò gue̍h tshut-hiān.

## [English] Strawberry Supermoon Over Devil's Saddle
[Near the horizon][Near the horizon] the full moon often seems to loom large, swollen in appearance by the famous [Moon illusion][Moon illusion].
But time-lapse image sequences demonstrate that the Moon's [angular size][angular size] doesn't really change as it rises or sets.
Its color does, though.
[Recording a frame][Recording a frame] about every 60 seconds, this image also shows how [red the Sun can look][red the Sun can look] while low on the horizon.
The featured montage was taken from [Cagliari][Cagliari], [Sardinia][Sardinia], [Italy][Italy], the day after June's Strawberry Moon, a full moon dubbed a supermoon due to its slightly larger-than-usual angular size.
This [Strawberry Supermoon][Strawberry Supermoon e] is seen rising behind the [Devil's Saddle][Devil's Saddle], a mountain named for the [unusual][unusual] moon-sized dip seen just to the right of the rising [moon][moon].
A shrinking line-of-sight through planet Earth's [dense and dusty atmosphere shifted][dense and dusty atmosphere shifted] the moonlight from strawberry red through honey-colored and paler yellowish hues.
That change seems appropriate for a northern June Full Moon [also known as][also known as] the [Strawberry][Strawberry] or [Honey Moon][Honey Moon].
A [Thunder][Thunder] Supermoon -- the third of [four supermoons in 2022][four supermoons in 2022] -- will occur later this month.


## 詞彙學習（漢羅/POJ/KIP/華語/English）
- 【草莓月娘】Chháu-m̂ goe̍h-niû/Tsháu-m̂ gue̍h-niû/草莓月亮/strawberry moon
- 【超級月娘】chhiau-kip goe̍h-niû/tshiau-kip gue̍h-niû/超級月亮/supermoon
- 【超級草莓月娘】Chhiau-kip Chháu-m̂ goe̍h-niû/Tshiau-kip Tsháu-m̂ gue̍h-niû/超級草莓月亮/Strawberry Supermoon
- 【縮時攝影】sok-sî-liap-iáⁿ/sok-sî-liap-iánn/縮時攝影/time-lapse
- 【角寸尺】kak-chhùn-chhioh/kak-tshùn-tshioh/角尺寸/angular size
- 【影格】iáⁿ-keh/iánn-keh/影格/frame
- 【月圓】goe̍h-îⁿ/gue̍h-înn/滿月/full moon
- 【魔鬼馬鞍山】Mô͘-kúi Bé-oaⁿ-soaⁿ/Môo-kuí Bé-uann-suann/魔鬼馬鞍山/a montain of Devil's Saddle
- 【蜜月】bi̍t-goa̍t/bi̍t-gua̍t/蜜月/Honey Moon
- 【北半球】pak-pòaⁿ-kiû/pak-puànn-kiû/北半球/northern hemisphere
- 【雷霆超級月娘】Lûi-têng Chhiau-kip goe̍h-niû/Luî-tîng Tshiau-kip gue̍h-niû/雷霆超級月亮/Thunder Supermoon
- 【視線】sī-sòaⁿ/sī-suànn/視線/line-of-sight

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Near the horizon]:https://apod.nasa.gov/apod/ap031011.html
[Moon illusion]:https://en.wikipedia.org/wiki/Moon_illusion
[angular size]:https://en.wikipedia.org/wiki/Angular_diameter#/media/File:Estimating_angular_size_with_hand.gif
[Recording a frame]:https://www.instagram.com/p/Ce2--28sNbu/
[red the Sun can look]:https://apod.nasa.gov/apod/ap120608.html
[Cagliari]:https://youtu.be/n8OKDE2Y21I
[Sardinia]:https://en.wikipedia.org/wiki/Sardinia
[Italy]:https://en.wikipedia.org/wiki/Italy
[Strawberry Supermoon e]:https://apod.nasa.gov/apod/ap220616.html
[Strawberry Supermoon t]:https://apod.tw/daily/20220616/
[Devil's Saddle]:https://strictlysardinia.com/sella-del-diavolo-cagliari-guide/
[unusual]:https://scontent-ort2-2.xx.fbcdn.net/v/t1.18169-9/375797_453916941313126_1517259786_n.jpg?_nc_cat=102&ccb=1-7&_nc_sid=09cbfe&_nc_ohc=2u7K4pKqIisAX-4MBE0&_nc_ht=scontent-ort2-2.xx&oh=00_AT-dpn0MA_aaxUNoGAi-y5It3QxVNGlF7N6VzeBIFhTT-Q&oe=62E40F50
[moon]:https://moon.nasa.gov/inside-and-out/top-moon-questions/
[dense and dusty atmosphere shifted]:https://www.atoptics.co.uk/atoptics/sunsets.htm#rayleigh
[also known as]:https://earthsky.org/astronomy-essentials/full-moon-names
[Strawberry]:https://apod.nasa.gov/apod/ap140613.html
[Honey Moon]:https://apod.nasa.gov/apod/ap140621.html
[Thunder]:https://apod.nasa.gov/apod/ap170718.html
[four supermoons in 2022]:http://astropixels.com/ephemeris/moon/fullperigee2001.html

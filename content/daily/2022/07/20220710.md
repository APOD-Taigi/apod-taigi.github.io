---
title: 貓眼星雲 ê 中心
date: 2022-07-10
publishdate: 2022-07-10T11:45:00+0800
tags: [貓眼星雲, NGC 6543, 行星形星雲, 恆星演化, 解析度, 雙星系統, 恆星繭]
hero: https://apod.nasa.gov/apod/fap/image/2207/CatsEye_HubbleVillaVerde_960.jpg
summary: Tī 3000 光年遠 ê 所在，有一粒欲死--去 ê 恆星 kā 伊 ê 發光氣體殼擲出去。

categories: [podcast]
vocals: [阿錕]
---

{{% apod %}}

- 原始文章：[In the Center of the Cat's Eye Nebula](https://apod.nasa.gov/apod/ap220710.html)
- 影像來源：[NASA](https://www.nasa.gov), [ESA](http://www.esa.int/), [Hubble](https://www.nasa.gov/mission_pages/hubble/story/index.html), [HLA](https://hla.stsci.edu/); 資料重新處理 kah 版權：[Raul Villaverde](https://www.flickr.com/photos/113243238@N08/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl6nukv9802b801xo88vifh7k" >}}

## [漢羅] 貓眼星雲 ê 中心
Tī 3000 光年遠 ê 所在，有一粒欲死--去 ê 恆星 kā 伊 ê 發光氣體殼擲出去。
[這張相片][This image] 是 [Hubble 太空望遠鏡][Hubble Space Telescope] 翕 ê [貓眼星雲][Cat's Eye Nebula] (NGC 6543)，是目前咱知影 ê [行星形星雲][planetary nebulae] 內底 上複雜--ê。
這張 [貓眼星雲][Cat's Eye t] 相片實在是有夠複雜--ê，伊有半 [光年][light-year] [闊][Spanning]。
天文學家懷疑講，tī 伊 [中心 ê 天體][central object]，可能是一組 [雙星系統][binary star system]。
這款形體 ê 天體攏叫做「[行星形星雲][planetary nebula]」，毋閣會按呢號名，其實是一个 [誤會][misleading]。
雖然講這款天體 tī 細台天文望遠鏡內底看起來是圓--ê，kah 行星欲仝欲仝。
毋閣咱若是用懸解析度 ê 大型天文望遠鏡 kā 看，就會看著恆星外圍有一个 [恆星繭][cocoon]，這是 [恆星演化][stellar evolution] 到上尾坎站 ê 時陣，去予歕出去 ê 氣體殼。
天文學家若是 [tùi 貓眼星雲硞硞 kā 看][Gazing into this Cat's Eye]，毋若會看著閣較清楚 ê 結構，嘛會看著太陽閣 [50 億年][5 billion years]，仝款會演化到 [行星形星雲 ê 階段][planetary nebula phase]。


## [POJ] Niau-gán-seng-hûn ê Tiong-sim
Tī 3000 kng-nî hn̄g ê só͘-chāi, ū chi̍t-lia̍p beh sí--khì ê hêng-chhiⁿ kā i ê hoat-kng khì-thé-khak tàn--chhut-khì.
Chit-tiuⁿ siòng-phìⁿ sī Hubble Thài-khong-bōng-oán-kiàⁿ hip ê Niau-gán-seng-hûn (NGC 6543), sī bo̍k-chêng lán chai-iáⁿ ê kiâⁿ-chhiⁿ-hêng-seng-hûn lāi-té siōng ho̍k-cha̍p--ê.
Chit-tiuⁿ Niau-gán-seng-hûn siòng-phìⁿ si̍t-chāi sī ū-kàu ho̍k-cha̍p--ê, i ū pòaⁿ kng-nî khoah.
Thian-bûn ha̍k-ka hoâi-gî kóng, tī i tiong-sim ê thian-thé, khó-lêng sī chi̍t-cho͘ siang-chhiⁿ-hē-thóng.
Chit-khoán hêng-thé ê thian-thé lóng kiò-chò "kiâⁿ-chhiⁿ-hêng-seng-hûn", m̄-koh ē án-ne hō-miâ, kî-si̍t sī chi̍t-ê gō͘-hōe.
Sui-jiân kóng chit-khoán thian-thé tī sè-tâi thian-bûn bōng-oán-kiàⁿ lāi-té khòaⁿ--khí-lâi sī îⁿ--ê, kah kiâⁿ-chhiⁿ beh-kâng beh-kâng.
M̄-koh lán nā-sī iōng koân kái-sek-tō͘ ê tōa-hêng thian-bûn bōng-oán-kiàⁿ kā khòaⁿ, to̍h ē khòaⁿ-tio̍h hêng-chhiⁿ gōa-ûi ū chi̍t-ê hêng-chhiⁿ-kián, che sī hêng-chhiⁿ ián-hòa kàu siōng-bóe khám-chām ê sî-chūn, khì hō͘ pûn--chhut-khì ê khì-thé-khak.
Thian-bûn ha̍k-ka nā-sī tùi Niau-gán-seng-hûn kho̍k-kho̍k kā khòaⁿ, m̄-nā ē khòaⁿ-tio̍h koh-khah chheng-chhó͘ ê kiat-kò͘, mā ē khòaⁿ-tio̍h Thài-iông koh 50 ek nî, kāng-khoán ē ián-hòa kàu kiâⁿ-chhiⁿ-hêng-seng-hûn ê kai-tōaⁿ.

## [KIP] Niau-gán-sing-hûn ê Tiong-sim
Tī 3000 kng-nî hn̄g ê sóo-tsāi, ū tsi̍t-lia̍p beh sí--khì ê hîng-tshinn kā i ê huat-kng khì-thé-khak tàn--tshut-khì.
Tsit-tiunn siòng-phìnn sī Hubble Thài-khong-bōng-uán-kiànn hip ê Niau-gán-sing-hûn (NGC 6543), sī bo̍k-tsîng lán tsai-iánn ê kiânn-tshinn-hîng-sing-hûn lāi-té siōng ho̍k-tsa̍p--ê.
Tsit-tiunn Niau-gán-sing-hûn siòng-phìnn si̍t-tsāi sī ū-kàu ho̍k-tsa̍p--ê, i ū puànn kng-nî khuah.
Thian-bûn ha̍k-ka huâi-gî kóng, tī i tiong-sim ê thian-thé, khó-lîng sī tsi̍t-tsoo siang-tshinn-hē-thóng.
Tsit-khuán hîng-thé ê thian-thé lóng kiò-tsò "kiânn-tshinn-hîng-sing-hûn", m̄-koh ē án-ne hō-miâ, kî-si̍t sī tsi̍t-ê gōo-huē.
Sui-jiân kóng tsit-khuán thian-thé tī sè-tâi thian-bûn bōng-uán-kiànn lāi-té khuànn--khí-lâi sī înn--ê, kah kiânn-tshinn beh-kâng beh-kâng.
M̄-koh lán nā-sī iōng kuân kái-sik-tōo ê tuā-hîng thian-bûn bōng-uán-kiànn kā khuànn, to̍h ē khuànn-tio̍h hîng-tshinn guā-uî ū tsi̍t-ê hîng-tshinn-kián, tse sī hîng-tshinn ián-huà kàu siōng-bué khám-tsām ê sî-tsūn, khì hōo pûn--tshut-khì ê khì-thé-khak.
Thian-bûn ha̍k-ka nā-sī tuì Niau-gán-sing-hûn kho̍k-kho̍k kā khuànn, m̄-nā ē khuànn-tio̍h koh-khah tshing-tshóo ê kiat-kòo, mā ē khuànn-tio̍h Thài-iông koh 50 ik nî, kāng-khuán ē ián-huà kàu kiânn-tshinn-hîng-sing-hûn ê kai-tuānn.

## [English] In the Center of the Cat's Eye Nebula
Three thousand light-years away, a dying star throws off shells of glowing gas.
[This image][This image] from the [Hubble Space Telescope][Hubble Space Telescope] reveals the [Cat's Eye Nebula][Cat's Eye Nebula] (NGC 6543), to be one of the most complex [planetary nebulae][planetary nebulae] known.
[Spanning][Spanning] half a [light-year][light-year], the features seen in the [Cat's Eye][Cat's Eye e] are so complex that astronomers suspect the bright [central object][central object] may actually be a [binary star system][binary star system].
The term [planetary nebula][planetary nebula], used to describe this general class of objects, is [misleading][misleading].
Although these objects may appear round and planet-like in small telescopes, high resolution images with large telescopes reveal them to be stars surrounded by [cocoon][cocoon]s of gas blown off in the late stages of [stellar evolution][stellar evolution].
[Gazing into this Cat's Eye][Gazing into this Cat's Eye], astronomers may well be seeing more than detailed structure, they may be seeing the fate of our Sun, destined to enter its own [planetary nebula phase][planetary nebula phase] of evolution ... in about [5 billion years][5 billion years].

## 詞彙學習（漢羅/POJ/KIP/華語/English）
- 【貓眼星雲】Niau-gán-seng-hûn/Niau-gán-sing-hûn/貓眼星雲/the Cat's Eye Nebula
- 【NGC 6543】NGC lio̍k-ngó͘-sù-sam/NGC lio̍k-ngóo-sù-sam/NGC 6543/NGC 6543
- 【行星形星雲】kiâⁿ-chhiⁿ-hêng seng-hûn/kiânn-tshinn-hîng sing-hûn/行星狀星雲/planetary nebula
- 【恆星演化】hêng-chhiⁿ ián-hòa/hîng-tshinn ián-huà/恆星演化/stellar evolution
- 【解析度】kái-sek-tō͘/kái-sik-tōo/解析度/resolution
- 【雙星系統】siang-chhiⁿ-hē-thóng/siang-tshinn-hē-thóng/雙星系統/binary system
- 【恆星繭】hêng-chhiⁿ-kián/hîng-tshinn-kián/繭/cocoon


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[This image]:https://www.flickr.com/photos/113243238@N08/32197452446/
[Hubble Space Telescope]:https://apod.nasa.gov/apod/ap090525.html
[Cat's Eye Nebula]:https://en.wikipedia.org/wiki/Cat%27s_Eye_Nebula
[planetary nebulae]:https://en.wikipedia.org/wiki/Planetary_nebula
[Spanning]:https://apod.nasa.gov/apod/ap990916.html
[light-year]:https://spaceplace.nasa.gov/light-year/en/
[Cat's Eye e]:https://apod.nasa.gov/apod/ap211107.html
[Cat's Eye t]:https://apod.tw/daily/20211107/
[central object]:http://www.youtube.com/watch?v=tw0VJ1K93PM
[binary star system]:https://apod.nasa.gov/apod/ap970219.html
[planetary nebula]:https://www.nasa.gov/mission_pages/chandra/multimedia/planetary_nebula.html
[misleading]:https://chert-poberi.ru/wp-content/uploads/2016/proga/222/sasha-19october1619394239.jpg
[cocoon]:https://apod.nasa.gov/apod/ap100221.html
[stellar evolution]:https://science.nasa.gov/astrophysics/focus-areas/how-do-stars-form-and-evolve
[Gazing into this Cat's Eye]:https://apod.nasa.gov/apod/ap031101.html
[planetary nebula phase]:https://astronomy.swin.edu.au/cosmos/p/Planetary+Nebulae
[5 billion years]:https://en.wikipedia.org/wiki/Timeline_of_the_far_future#Future_of_the_Earth.2C_the_Solar_System_and_the_Universe

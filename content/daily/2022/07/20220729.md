---
title: SOFIA 翕著 ê 南極極光
date: 2022-07-29
publishdate: 2022-07-29T11:45:00+0800
tags: [SOFIA, 平流層紅外線天文台, 右舷, 反射式望遠鏡, 老人星, 南極極光, 南緯, 南半球, kha-tián, 波音]
hero: https://apod.nasa.gov/apod/fap/image/2207/ASC05954-Edit1024.jpg
summary: SOFIA 是 平流層紅外線天文台，是一台波音 747SP 飛龍機改裝--ê。

categories: [podcast]
vocals: [阿錕]
---

{{% apod %}}

- 原始文章：[SOFIA's Southern Lights](https://apod.nasa.gov/apod/ap220729.html)
- 影像來源 kah [版權][copyright]：[Ian Griffin](https://twitter.com/iangriffin) ([Otago Museum](https://otagomuseum.nz/))
- 台文翻譯：[An-Li Tsai][An-Li Tsai] ([NCU][NCU])

{{< podcast "cl79aerlb03ey01taciijcvdb" >}}

## [漢羅] SOFIA 翕著 ê 南極極光
SOFIA 是 [平流層紅外線天文台][Stratospheric Observatory for Infrared Astronomy]，是 ùi 一台波音 747SP 飛龍機改--ê。
內底有囥一台 [大台 ê 反射式望遠鏡][large reflecting telescope]，欲飛到平流層去 lih。
地表 ê 大氣層 kā 99 葩 ê 紅外線攏擋 tī 外太空。
這台飛龍機有通載觀測設備，peh 到地球大氣層頂懸，予研究者會當 ùi 地球任何所在做觀測。
Tī 7 月 17 ê [科學任務][On a science mission] 內底，天文台飛入去到南極 ê 極光區。
紐西蘭 Otago 博物館館長，嘛是天文學家 Ian Griffin，tī 天文台面對南方 ê 時陣，ùi 右舷 [翕著這个景色][captured this view]。
老人星 tī 南方暗暝 ê [南極極光][aurora australis, or southern lights] kha-tián 頂懸，閃閃爍爍。
天文台這擺 [飛到][flying] 紐西蘭 ê 上南爿，差不多是南緯 62 度 ê 所在。
是講真不幸，[等伊停踮教堂 ê 時陣][after a landing at Christchurch]，天氣煞變甲足害--ê，SOFIA 煞去予創歹去，愛修理。
所以本底 tī 南半球 ê 一寡任務只好取消矣！

## [POJ] SOFIA hip-tio̍h ê Lâm-ke̍k Ke̍k-kng
SOFIA sī Pêng-liû-chân Âng-gōa-sòaⁿ Thian-bûn-tâi, sī ùi chi̍t-tâi Pho-im 747SP poe-lêng-ki kái--ê.
Lāi-té ū khǹg chi̍t-tâi tōa-tāi ê hoán-siā-sek bōng-oán-kiàⁿ, beh poe kàu pêng-liû-chân khì--lih.
Tē-piáu ê tōa-khì-chân kā 99 pha ê âng-gōa-sòaⁿ lóng tòng tī gōa thài-khong.
Chit-tâi poe-lêng-ki ū-thang chai koan-chhek siat-pī, peh kàu Tē-kiû tōa-khì-chân téng-koân, hō͘ gián-kiù-chiá ē-tàng ùi Tē-kiû jīm-hô só͘-chāi chò koan-chhek.
Tī 7 goe̍h 17 ê kho-ha̍k jīm-bū lāi-té, thian-bûn-tâi poe ji̍p-khì kàu Lâm-ke̍k ê ke̍k-kng-khu.
Niú-se-lân Otago phok-bu̍t-koán koán-tiúⁿ, mā-sī thian-bûn ha̍k-ka Ian Griffin, tī thian-bûn-tâi bīn-tùi lâm-hong ê sî-chūn, ùi iū-hiân hip-tio̍h chit-ê kéng-sek.
Lāu-lâng-chhiⁿ tī lâm-hong àm-mî ê lâm-ke̍k ke̍k-kng kha-tián téng-koân, siám-siám-sih-sih.
Thian-bûn-tâi chit-pái poe kàu Niú-se-lân ê siōng lâm-pêng, chha-put-to sī lâm-hūi 62 tō͘ ê só͘-chāi.
Sī kóng chin put-hēng, tán i thêng tiàm kàu-tn̂g ê sî-chūn, thiⁿ-khì soah piàn kah chiok hāi--ê, SOFIA soah khì hô͘ chhòng pháiⁿ-khì, ài siu-lí.
Só͘-í pún-té tī lâm-pòaⁿ-kiû ê chi̍t-kóa jīm-bū chí-hó chhú-siau ah!


## [KIP] SOFIA hip-tio̍h ê Lâm-ki̍k Ki̍k-kng
SOFIA sī Pîng-liû-tsân Âng-guā-suànn Thian-bûn-tâi, sī uì tsi̍t-tâi Pho-im 747SP pue-lîng-ki kái--ê.
Lāi-té ū khǹg tsi̍t-tâi tuā-tāi ê huán-siā-sik bōng-uán-kiànn, beh pue kàu pîng-liû-tsân khì--lih.
Tē-piáu ê tuā-khì-tsân kā 99 pha ê âng-guā-suànn lóng tòng tī guā thài-khong.
Tsit-tâi pue-lîng-ki ū-thang tsai kuan-tshik siat-pī, peh kàu Tē-kiû tuā-khì-tsân tíng-kuân, hōo gián-kiù-tsiá ē-tàng uì Tē-kiû jīm-hô sóo-tsāi tsò kuan-tshik.
Tī 7 gue̍h 17 ê kho-ha̍k jīm-bū lāi-té, thian-bûn-tâi pue ji̍p-khì kàu Lâm-ki̍k ê ki̍k-kng-khu.
Niú-se-lân Otago phok-bu̍t-kuán kuán-tiúnn, mā-sī thian-bûn ha̍k-ka Ian Griffin, tī thian-bûn-tâi bīn-tuì lâm-hong ê sî-tsūn, uì iū-hiân hip-tio̍h tsit-ê kíng-sik.
Lāu-lâng-tshinn tī lâm-hong àm-mî ê lâm-ki̍k ki̍k-kng kha-tián tíng-kuân, siám-siám-sih-sih.
Thian-bûn-tâi tsit-pái pue kàu Niú-se-lân ê siōng lâm-pîng, tsha-put-to sī lâm-huī 62 tōo ê sóo-tsāi.
Sī kóng tsin put-hīng, tán i thîng tiàm kàu-tn̂g ê sî-tsūn, thinn-khì suah piàn kah tsiok hāi--ê, SOFIA suah khì hôo tshòng pháinn-khì, ài siu-lí.
Sóo-í pún-té tī lâm-puànn-kiû ê tsi̍t-kuá jīm-bū tsí-hó tshú-siau ah!

## [English] SOFIA's Southern Lights

SOFIA, the [Stratospheric Observatory for Infrared Astronomy][Stratospheric Observatory for Infrared Astronomy], is a Boeing 747SP aircraft modified to carry a [large reflecting telescope][large reflecting telescope] into the stratosphere.
The ability of the airborne facility to climb above about 99 percent of Earth's infrared-blocking atmosphere has allowed researchers to observe from almost anywhere over the planet.
[On a science mission][On a science mission] flying deep into the southern auroral oval, astronomer Ian Griffin, director of New Zealand’s Otago Museum, [captured this view][captured this view] from the observatory's south facing starboard side on July 17.
Bright star Canopus shines in the southern night above curtains of [aurora australis, or southern lights][aurora australis, or southern lights].
The plane was [flying][flying] far south of New Zealand at the time at roughly 62 degrees southern latitude.
Unfortunately, [after a landing at Christchurch][after a landing at Christchurch] severe weather damaged SOFIA requiring repairs and the cancellation of the remainder of its final southern hemisphere deployment.

## 詞彙學習

|漢羅|POJ|KIP|華語|English|
|-|-|-|-|-|
|SOFIA 平流層紅外線天文台|SOFIA Pêng-liû-chân Âng-gōa-sòaⁿ Thian-bûn-tâi|SOFIA Pîng-liû-tsân Âng-guā-suànn Thian-bûn-tâi|SOFIA 平流層紅外線天文台|Stratospheric Observatory for Infrared Astronomy (SOFIA)|
|反射式望遠鏡|hoán-siā-sek bōng-oán-kiàⁿ|huán-siā-sik bōng-uán-kiànn|反射式望遠鏡|reflecting telescope|
|右舷|iū-hiân|iū-hiân|右舷|starboard|
|老人星|Lāu-lâng-chhiⁿ|Lāu-lâng-tshinn|老人星|Canopus|
|南極極光|lâm-ke̍k ke̍k-kng|lâm-ki̍k ki̍k-kng|南極極光|aurora australis|
|南緯|lâm-hūi|lām-huī|南緯|southern latitude|
|紐西蘭|Niú-se-lân|Niú-se-lân|紐西蘭|New Zealand|
|南半球|lâm-pòaⁿ-kiû|lām-puànn-kiû|南半球|southern hemisphere|
|kha-tián|kha-tián|kha-tián|窗簾|curtains|
|波音 747SP 飛龍機|Pho-im chhit-sù-chhit SP poe-lêng-ki|Pho-im tshit-sù-tshit SP pue-lîng-ki|波音 747SP 飛機|Boeing 747SP aircraft|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Stratospheric Observatory for Infrared Astronomy]:https://www.nasa.gov/mission_pages/SOFIA/index.html
[large reflecting telescope]:https://apod.nasa.gov/apod/ap060225.html
[On a science mission]:https://earthobservatory.nasa.gov/images/150117/southern-nights-with-lights
[captured this view]:https://vimeo.com/731166058?embedded=true&source=vimeo_logo&owner=73339908
[aurora australis, or southern lights]:https://apod.nasa.gov/apod/ap150704.html
[flying]:https://apod.nasa.gov/apod/ap010210.html
[after a landing at Christchurch]:https://blogs.nasa.gov/sofia/2022/07/21/sofia-adjusts-science-planning-following-damage-to-aircraft/

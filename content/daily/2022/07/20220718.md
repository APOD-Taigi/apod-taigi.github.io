---
title: Webb、Hubble、kah Subaru 翕 ê Stephan 五重奏星系
date: 2022-07-18
publishdate: 2022-07-18T11:45:00+0800
tags: [Webb 太空望遠鏡, Hubble 太空望遠鏡, Subaru 望遠鏡, 闊頻, Stephan 五重奏, 紫外光, 紅外線]
hero: https://apod.nasa.gov/apod/fap/image/2207/Quintet_JwstHstEtcGendler_960.jpg
summary: 是講，你敢會當 kā Webb kah Hubble ê 影像合做一張？你當然嘛會當。
categories: [podcast]
vocals: [阿錕]
---

{{% apod %}}

- 原始文章：[Stephan's Quintet from Webb, Hubble, and Subaru](https://apod.nasa.gov/apod/ap220718.html)
- 影像來源：[Webb](https://webb.nasa.gov/), [Hubble](https://www.nasa.gov/mission_pages/hubble/main/index.html), [Subaru](https://subarutelescope.org/en/about/); [NASA](https://www.nasa.gov/), [ESA](https://www.esa.int/), [NOAJ](https://www.nao.ac.jp/); 資料處理 kah 版權：[Robert Gendler](http://www.robgendlerastropics.com/Biography2.html)
- 五重奏星系 ê 相片：[Webb](https://www.nasa.gov/image-feature/goddard/2022/nasa-s-webb-sheds-light-on-galaxy-evolution-black-holes), [Hubble](https://hubblesite.org/contents/media/images/2009/25/2606-Image.html)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl6welbmt03b401xoblod50sk" >}}

## [漢羅] Webb、Hubble、kah Subaru 翕--ê Stephan 五重奏星系
是講，你敢會當 kā Webb kah Hubble ê 影像合做一張？
你當然嘛會當。
[今仔日這張影像][today's featured image] 就是欲予你看這个出眾 ê 結果。
最近才發射 ê [James Webb 太空望遠鏡][James Webb Space Telescope] (就簡單叫做 Webb) 有比 [Hubble 太空望遠鏡][Hubble Space Telescope] (就簡單叫做 Hubble) [閣較大塊 ê 鏡][larger mirror]。
伊主要是欲翕 [紅外線波段][infrared light] ê 影像，看袂著藍光，上加到柑仔色光爾爾。
顛倒來講，Hubble ê 鏡是比 Webb ê 鏡較細塊，而且無法度看到 Webb 遐爾紅 ê 紅外線波段。
毋閣伊會當翕著 [藍光][blue light] 影像，甚至 [紫外光][ultraviolet] 影像。
所以咱會當 kā [Webb][Webb e] kah [Hubble][Hubble 1] 觀測資料鬥做伙，產生一張無仝色光、較闊頻 ê 影像。
這張影像內底有 [Stephan 五重奏][Stephan's Quintet] ê 四个 [星系][galaxies t]，紅色 ê 部份是 Webb ê 影像。
嘛有 [日本][Japan] tī [Hawaii][Hawaii] ê 地面望遠鏡 [Subaru][Subaru telescope] 翕 ê 部份。
[Webb][Webb 2], [Hubble][Hubble 2], kah [Subaru][Subaru]  ê 影像資料是公開自由使用--ê，世界上任何人攏會當家己提去處理。
甚至會當產生 [趣味][intriguing]、科學上嘛有路用 ê 多望遠鏡拼鬥影像。

## [POJ] Webb, Hubble, kah Subaru hip--ê Stephan Gō͘-têng-chàu seng-hē
Sī kóng, lí kám ē-tàng kā Webb kah Hubble ê iáⁿ-siōng ha̍p chò chi̍t-tiuⁿ?
Lí tong-jiân mā ē-tàng.
Kin-á-ji̍t chit tiuⁿ iáⁿ-siōng to̍h sī beh hō͘ lí khòaⁿ chit-ê chhut-chiòng ê kiat-kó.
Chòe-kīn chiah hoat-siā ê James Webb Thài-khong-bōng-oán-kiàⁿ (to̍h kán-tan kiò-chò Webb) ū pí Hubble Thài-khong-bōng-oán-kiàⁿ (to̍h kán-tan kiò-chò Hubble) koh khah tōa tè ê kiàⁿ.
I chú-iàu sī beh hip âng-gōa-sòaⁿ pho-tōaⁿ ê iáⁿ-siōng, khòaⁿ bōe-tio̍h nâ-kng, siōng ke kàu kam-á-sek kng niā-niā.
Tian-tò lâi-kóng, Hubble ê kiàⁿ sī pí Webb ê kiàⁿ khah sè tè, jî-chhiáⁿ bô-hoat-tō͘ khòaⁿ-tio̍h Webb hiah-nī âng ê âng-gōa-sòaⁿ pho-tōaⁿ.
M̄-koh i ē-tàng hip-tio̍h nâ-kng iáⁿ-siōng, sīm-chì chí-gōa-kng iáⁿ-siōng.
Só͘-í lán ē-tàng kā Webb kah Hubble koan-chhek chu-liāu tàu chò-hóe, sán-seng chi̍t-tiuⁿ bô-kâng se̍k-kng, khah khoah-pîn ê iáⁿ-siōng.
Chit-tiuⁿ iáⁿ-siōng lāi-té ū Stephan Gō͘-têng-chàu ê sì ê seng-hē, âng-sek ê pō͘-hūn sī Webb ê iáⁿ-siōng.
Mā ū Ji̍t-pún tī Hawaii ê tē-bīn bōng-oán-kiàⁿ Subaru hip ê pō͘-hūn.
Webb, Hubble, kah Subaru ê iáⁿ-siōng chu-liāu sī kong-khai chū-iû sú-iōng--ê, sè-kài siōng jīm-hô lâng lóng ē-tàng ka-tī the̍h khì chhú-lí.
Sīm-chì ē-tàng sán-seng chhù-bī, kho-ha̍k siōng mā ū lō͘-iōng ê to bōng-oán-kiàⁿ pheng-tàu iáⁿ-siōng.


## [KIP] Webb, Hubble, kah Subaru hip--ê Stephan Gōo-tîng-tsàu sing-hē
Sī kóng, lí kám ē-tàng kā Webb kah Hubble ê iánn-siōng ha̍p tsò tsi̍t-tiunn?
Lí tong-jiân mā ē-tàng.
Kin-á-ji̍t tsit tiunn iánn-siōng to̍h sī beh hōo lí khuànn tsit-ê tshut-tsiòng ê kiat-kó.
Tsuè-kīn tsiah huat-siā ê James Webb Thài-khong-bōng-uán-kiànn (to̍h kán-tan kiò-tsò Webb) ū pí Hubble Thài-khong-bōng-uán-kiànn (to̍h kán-tan kiò-tsò Hubble) koh khah tuā tè ê kiànn.
I tsú-iàu sī beh hip âng-guā-suànn pho-tuānn ê iánn-siōng, khuànn buē-tio̍h nâ-kng, siōng ke kàu kam-á-sik kng niā-niā.
Tian-tò lâi-kóng, Hubble ê kiànn sī pí Webb ê kiànn khah sè tè, jî-tshiánn bô-huat-tōo khuànn-tio̍h Webb hiah-nī âng ê âng-guā-suànn pho-tuānn.
M̄-koh i ē-tàng hip-tio̍h nâ-kng iánn-siōng, sīm-tsì tsí-guā-kng iánn-siōng.
Sóo-í lán ē-tàng kā Webb kah Hubble kuan-tshik tsu-liāu tàu tsò-hué, sán-sing tsi̍t-tiunn bô-kâng si̍k-kng, khah khuah-pîn ê iánn-siōng.
Tsit-tiunn iánn-siōng lāi-té ū Stephan Gōo-tîng-tsàu ê sì ê sing-hē, âng-sik ê pōo-hūn sī Webb ê iánn-siōng.
Mā ū Ji̍t-pún tī Hawaii ê tē-bīn bōng-uán-kiànn Subaru hip ê pōo-hūn.
Webb, Hubble, kah Subaru ê iánn-siōng tsu-liāu sī kong-khai tsū-iû sú-iōng--ê, sè-kài siōng jīm-hô lâng lóng ē-tàng ka-tī the̍h khì tshú-lí.
Sīm-tsì ē-tàng sán-sing tshù-bī, kho-ha̍k siōng mā ū lōo-iōng ê to bōng-uán-kiànn phing-tàu iánn-siōng.

## [English] Stephan's Quintet from Webb, Hubble, and Subaru
OK, but why can't you _combine_ images from Webb and Hubble?
You can, and [today's featured image][today's featured image] shows one impressive result.
Although the recently launched [James Webb Space Telescope][James Webb Space Telescope] (Webb) has a [larger mirror][larger mirror] than Hubble, it specializes in [infrared light][infrared light] and can't see blue -- only up to about orange.
Conversely, the [Hubble Space Telescope][Hubble Space Telescope] (Hubble) has a smaller mirror than Webb and can't see as far into the infrared as Webb, but can image not only [blue light][blue light] but even [ultraviolet][ultraviolet].
Therefore, [Webb][Webb e] and [Hubble][Hubble 1] data can be combined to create images across a wider variety of colors.
The featured image of four [galaxies][galaxies e] from [Stephan's Quintet][Stephan's Quintet] shows Webb images as red and also includes images taken by [Japan][Japan]'s ground-based [Subaru telescope][Subaru telescope] in [Hawaii][Hawaii].
Because image data for [Webb][Webb 2], [Hubble][Hubble 2], and [Subaru][Subaru] are made freely available, anyone around the world can process it themselves, and even create [intriguing][intriguing] and scientifically useful multi-observatory montages.

## 詞彙學習（漢羅/POJ/KIP/華語/English）
- 【Stephan 五重奏】Stephan Gō͘-têng-chàu/Stephan Gōo-tîng-tsàu/Stephan 五重奏/Stephan's Quintet
- 【James Webb 太空望遠鏡】James Webb Thài-khong-bōng-oán-kiàⁿ/James Webb Thài-khong-bōng-uán-kiànn/詹姆斯韋伯太空望遠鏡/James Webb Space Telescope
- 【Hubble 太空望遠鏡】Hubble Thài-khong-bōng-oán-kiàⁿ/Hubble Thài-khong-bōng-uán-kiànn/哈伯太空望遠鏡/Hubble Space Telescope
- 【Subaru 望遠鏡】Subaru Bōng-oán-kiàⁿ/Subaru Bōng-uán-kiànn/速霸陸望遠鏡/Subaru telescope
- 【紫外光】chí-gōa-kng/tsí-guā-kng/紫外光/ultraviolet
- 【紅外線】âng-gōa-sòaⁿ/âng-guā-suànn/紅外線/infrared


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[today's featured image]:http://www.robgendlerastropics.com/SQ-Webb-HST-Blend.html
[James Webb Space Telescope]:https://spaceplace.nasa.gov/james-webb-space-telescope/en/
[larger mirror]:https://www.jwst.nasa.gov/content/about/comparisonWebbVsHubble.html
[infrared light]:https://science.nasa.gov/ems/07_infraredwaves
[Hubble Space Telescope]:https://www.nasa.gov/mission_pages/hubble/about
[blue light]:https://science.nasa.gov/ems/09_visiblelight
[ultraviolet]:https://science.nasa.gov/ems/10_ultravioletwaves
[Webb e]:https://apod.nasa.gov/apod/ap211226.html
[Webb t]:https://apod.tw/daily/20211226/
[Hubble 1]:https://apod.nasa.gov/apod/ap090525.html
[galaxies e]:https://apod.nasa.gov/apod/ap211218.html
[galaxies t]:https://apod.tw/daily/20211218/
[Stephan's Quintet]:https://en.wikipedia.org/wiki/Stephan%27s_Quintet
[Japan]:https://en.wikipedia.org/wiki/Japan
[Subaru telescope]:https://subarutelescope.org/en/about/
[Hawaii]:https://en.wikipedia.org/wiki/Hawaii
[Webb 2]:https://archive.stsci.edu/missions-and-data/jwst
[Hubble 2]:https://hla.stsci.edu/
[Subaru]:https://smoka.nao.ac.jp/
[intriguing]:http://mac.h-cdn.co/assets/cm/14/49/480x320/548332f4609e6_-_mc-internet-cat.jpg

---
title: 丹麥 天頂 ê 月佛光
date: 2022-07-27
publishdate: 2022-07-27T11:45:00+0800
tags: [月佛光, 佛光, 峽灣, 仙女座星系, 地平線, 銀河系]
hero: https://apod.nasa.gov/apod/fap/image/2207/CrepuscularMoonrise_Merzyakov_960_annotated.jpg
summary: 這粒月娘實在是引人注目。 一般講來，月出 彼陣是恬 chih-chih。
---

{{% apod %}}

- 原始文章：[Crepuscular Moon Rays over Denmark](https://apod.nasa.gov/apod/ap220727.html)
- 影像來源 kah [版權][copyright]：[Ruslan Merzlyakov](https://www.facebook.com/astrorms) ([astrorms](https://www.instagram.com/astrorms/))
- 超空間：[APOD 亂數產生器](http://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NCU][NCU])

## [漢羅] 丹麥 天頂 ê 月佛光
這粒月娘實在是引人注目。
一般講來，[月出][moonrise t] 彼陣是恬 chih-chih。
月娘是 [地球上大粒 ê 姊妹仔伴][Earth's largest orbital companion]，伊閣幾若分鐘就會規粒出現 tī 地平線面頂。
毋閣伊這馬 [猶閣霧霧][relatively obscure t]，等咧伊就會 peh 到夜空頂懸去矣。
是講一禮拜前，就算月娘干焦去予 [日頭][the Sun] 照著一半，伊踮遮沓沓仔 peh 起來，嘛是一場精彩 ê 演出。
因為遮是 [丹麥][Denmark] [Nykøbing Mors][Nykøbing Mors] ê [Limfjord 峽灣][Limfjord]，月娘 ùi 地平線附近 peh 起來，到去 hŏng 散射 ê 雲下底。
結果就踮遮翕著這張孤張感光 ê 相片。
[月光迵過雲內底 ê 閬縫][moonlight poured through gaps]，煞產生這个 [佛光][crepuscular rays]。
這个佛光會 ùi 地平線附近射出來，向天頂 [規个][dramatically] 湠開，甚至 [會崁 tùi 天頂另外一爿去][converge on the other side]。
Tī [咱月娘][our Moon] 後壁 ê 天星是 ùi [咱 ê 銀河系][Milky Way galaxy] 來--ê。
倒爿頂懸閣有咱銀河上大 ê 姊妹仔伴，[仙女座星系][Andromeda galaxy]。

## [POJ] Tan-be̍h thiⁿ-téng ê Goe̍h-hu̍t-kng
Chit-lia̍p goe̍h-niû si̍t-chāi sī ìn-lâng-chù-bo̍k.
It-poaⁿ kóng-lâi, goe̍h-chhut hit-chūn sī tiām-chih-chih.
Goe̍h-niû sī Tē-kiû siōng tōa-lia̍p ê chí-mōe-á-phōaⁿ, i koh kúi-ā hun-cheng to̍h tē kui-lia̍p chhut-hiān tī tē-pêng-sòaⁿ bīn-téng.
M̄-koh i chit-má iáu koh bū-bū, tán--leh i to̍h ē peh kàu iā-khong téng-koân khì ah.
Sī kóng chi̍t lé-pài chêng, to̍h sǹg-sī goe̍h-niû kan-na khì hō͘ ji̍t-thâu chiò-tio̍h chi̍t-pòaⁿ, i tiàm chiah tau̍h-tau̍h-á peh--khí-lâi, mā sī chi̍t-tiûⁿ cheng-chhái ê ián-chhut.
In-ūi chiah sī Tan-be̍h Nykøbing Mors ê Limfjord kiap-oan, goe̍h-niû ùi tē-pêng-sòaⁿ hū-kīn peh--khí-lâi, kàu khì hŏng sàn-siā ê hûn ē-té.
Kiat-kó to̍h tiàm chiah hip-tio̍h chit-tiûⁿ ko͘-tiuⁿ kám-kng ê siòng-phìⁿ.
Goe̍h-kng thàng-kòe hûn lāi-té ê làng-phāng, soah sán-seng chi̍t-ê hu̍t-kng.
Chit-ê hu̍t-kng ē ùi tē-pêng-sòaⁿ hū-kīn siā--chhut-lâi, hiòng thiⁿ-téng kui-ê thòaⁿ--khui, sīm-chì ē khàm tùi thiⁿ-téng lēng-gōa chi̍t-pêng khì.
Tī lán goe̍h-niû āu-piah ê thiⁿ-chhiⁿ sī ùi lán ê Gîn-hô-hē lâi--ê.
Tò-pêng téng-koân koh ū lán Gîn-hô siōng tōa ê chí-mōe-á-phōaⁿ, Sian-lú-chō seng-hē.


## [KIP] Tan-be̍h thinn-tíng ê Gue̍h-hu̍t-kng
Tsit-lia̍p gue̍h-niû si̍t-tsāi sī ìn-lâng-tsù-bo̍k.
It-puann kóng-lâi, gue̍h-tshut hit-tsūn sī tiām-tsih-tsih.
Gue̍h-niû sī Tē-kiû siōng tuā-lia̍p ê tsí-muē-á-phuānn, i koh kuí-ā hun-tsing to̍h tē kui-lia̍p tshut-hiān tī tē-pîng-suànn bīn-tíng.
M̄-koh i tsit-má iáu koh bū-bū, tán--leh i to̍h ē peh kàu iā-khong tíng-kuân khì ah.
Sī kóng tsi̍t lé-pài tsîng, to̍h sǹg-sī gue̍h-niû kan-na khì hōo ji̍t-thâu tsiò-tio̍h tsi̍t-puànn, i tiàm tsiah ta̍uh-ta̍uh-á peh--khí-lâi, mā sī tsi̍t-tiûnn tsing-tshái ê ián-tshut.
In-uī tsiah sī Tan-be̍h Nykøbing Mors ê Limfjord kiap-uan, gue̍h-niû uì tē-pîng-suànn hū-kīn peh--khí-lâi, kàu khì hŏng sàn-siā ê hûn ē-té.
Kiat-kó to̍h tiàm tsiah hip-tio̍h tsit-tiûnn koo-tiunn kám-kng ê siòng-phìnn.
Gue̍h-kng thàng-kuè hûn lāi-té ê làng-phāng, suah sán-sing tsi̍t-ê hu̍t-kng.
Tsit-ê hu̍t-kng ē uì tē-pîng-suànn hū-kīn siā--tshut-lâi, hiòng thinn-tíng kui-ê thuànn--khui, sīm-tsì ē khàm tuì thinn-tíng līng-guā tsi̍t-pîng khì.
Tī lán gue̍h-niû āu-piah ê thinn-tshinn sī uì lán ê Gîn-hô-hē lâi--ê.
Tò-pîng tíng-kuân koh ū lán Gîn-hô siōng tuā ê tsí-muē-á-phuānn, Sian-lú-tsō sing-hē.

## [English] Crepuscular Moon Rays over Denmark

This moon made quite an entrance.
Typically, a [moonrise][moonrise e] is quiet and serene.
Taking a few minutes to fully peek above the horizon, [Earth's largest orbital companion][Earth's largest orbital companion] can remain [relatively obscure][relatively obscure e] until it rises high in the nighttime sky.
About a week ago, however, and despite being only half lit by [the Sun][the Sun], this rising moon put on a show -- at least from this location.
The reason was that, as seen from [Limfjord][Limfjord] in [Nykøbing Mors][Nykøbing Mors], [Denmark][Denmark], the moon rose below scattered clouds near the horizon.
The result, captured here in a single exposure, was that [moonlight poured through gaps][moonlight poured through gaps] in the clouds to created what are called [crepuscular rays][crepuscular rays].
These rays can fan out [dramatically][dramatically] across the sky when starting near the horizon, and can even appear to [converge on the other side][converge on the other side] of the sky.
Well behind [our Moon][our Moon], stars from our [Milky Way galaxy][Milky Way galaxy] dot the background, and our galaxy's largest orbital companion -- the [Andromeda galaxy][Andromeda galaxy] -- can be found on the upper left.

## 詞彙學習（漢羅/POJ/KIP/華語/English）
- 【佛光】hu̍t-kng/hu̍t-kng/佛光/crepuscular rays
- 【月佛光】goe̍h-hu̍t-kng/gue̍h-hu̍t-kng/月佛光/crepuscular moon rays
- 【峽灣】kiap-oan/kiap-uan/峽灣/fjord
- 【仙女座星系】Sian-lú-chō seng-hē/Sian-lú-tsō sing-hē/仙女座星系/Andromeda galaxy
- 【地平線】tē-pêng-sòaⁿ/tē-pîng-suànn/地平線/horizon
- 【銀河系】Gîn-hô-hē/Gîn-hô-hē/銀河/the Milky Way galaxy


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[moonrise e]:https://apod.nasa.gov/apod/ap211010.html
[moonrise t]:https://apod.tw/daily/20211010/
[Earth's largest orbital companion]:https://spaceplace.nasa.gov/all-about-the-moon/en/
[relatively obscure e]:https://apod.nasa.gov/apod/ap220725.html
[relatively obscure t]:https://apod.tw/daily/20220725/
[the Sun]:https://solarsystem.nasa.gov/solar-system/sun/in-depth/
[Limfjord]:https://en.wikipedia.org/wiki/Limfjord
[Nykøbing Mors]:https://youtu.be/y7Tj4luxgzQ
[Denmark]:https://en.wikipedia.org/wiki/Denmark
[moonlight poured through gaps]:https://apod.nasa.gov/apod/ap090518.html
[crepuscular rays]:https://en.wikipedia.org/wiki/Crepuscular_rays
[dramatically]:https://i.pinimg.com/736x/6f/b1/f5/6fb1f5f39d452ba80e6f64fd8ecec743.jpg
[converge on the other side]:https://apod.nasa.gov/cgi-bin/apod/apod_search?tquery=anticrepuscular
[our Moon]:https://apod.nasa.gov/apod/ap190717.html
[Milky Way galaxy]:http://www.atlasoftheuniverse.com/galaxy.html
[Andromeda galaxy]:https://youtu.be/TijClV4uHIk

---
title: 熔做愛因斯坦環 ê 星系
date: 2022-07-05
publishdate: 2022-07-05T11:45:00+0800
tags: [愛因斯坦環, 星系, 星系團, 重力透鏡效應, GAL-CLUS-022058c, 光弧, 烏暗物質, 重力弧]
hero: https://apod.nasa.gov/apod/fap/image/2207/MoltenEinsteinRing_HubbleLodge_960.jpg
summary: 欲 kā 星系藏踮星系團後壁實在是無可能 ê 代誌。

categories: [podcast]
vocals: [阿錕]
---

{{% apod %}}

- 原始文章：[A Molten Galaxy Einstein Ring](https://apod.nasa.gov/apod/ap220705.html)
- 影像來源：[ESA](https://www.esa.int/)/[Hubble](https://esahubble.org/) & [NASA](https://www.nasa.gov/), [S. Jha](https://www.physics.rutgers.edu/~saurabh/); 資料處理：[Jonathan Lodge](https://www.instagram.com/jjlodge)
- 阿拉伯語 ê APOD：[面冊](https://www.facebook.com/APODArabic), [Instagram](https://www.instagram.com/apod.arabic/), kah [Twitter](https://twitter.com/APODArabic)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl6gqffap01yj01xj6xrs2nmf" >}}

## [漢羅] 熔做愛因斯坦環 ê 星系
欲 kā 星系藏踮星系團後壁實在是無可能 ê 代誌。
附近若是有一个星系團，伊 ê 引力就親像是一个 [巨型 ê 透鏡][huge lens t]，會 kā 彼附近仝款 [遙遠 ê 星系][distant galaxy t] 影像 [搝甲完全變形][greatly distorting t]。
[這張相片][featured image] 就是按呢。
這是最近才 kā [Hubble 太空望遠鏡][Hubble Space Telescope] 觀測過 ê 影像 重新處理過--ê。
這个星系團叫做 [GAL-CLUS-022058c][GAL-CLUS-022058c]，內底有幾若个星系，利用 [重力透鏡效應][lensing] kā 背景星系 ê 影像拗彎做影像中央柑仔色 ê [光弧][arcs seen]。
因為 [伊 ê 形體遮爾奇怪][unusual shape]，去 hŏng 叫做是 熔去的 [愛因斯坦環][Einstein ring]，內底會當揣著四个 ùi 仝一个背景星系來 ê 影像。
一般講來，前景星系團內底大部份 ê 質量 [分佈愛平均][smoothly distributed]，才有法度產生遮爾滑溜 ê 光弧。
所以星系團 ê 質量分佈，應該毋是干焦你目睭看著 ê 部份爾爾。
分析這寡 [重力弧][gravitational arcs] ê 位置，會當提供天文學家估計星系團內底 [烏暗物質][dark matter] 分佈 ê 情形，嘛會當推測恆星 tī 這寡早期星系內底是按怎開始形成--ê。


## [POJ] Iûⁿ chò Ài-in-su-thán-khoân ê seng-hē
Beh kā seng-hē chhàng tiàm seng-hē-thoân āu-piah si̍t-chāi sī bô-khó-lêng ê tāi-chì.
Hù-kīn nā-sī ū chi̍t-ê seng-hē-thoân, i ê ín-le̍k to̍h chhin-chhiūⁿ sī chi̍t-ê kū-hêng ê thàu-kiàⁿ, ē kā hū-kīn kāng-khoán iâu-oán ê seng-hē iáⁿ-siōng giú kah oân-choân piàn-hêng.
Chit tiuⁿ siòng-phìⁿ to̍h sī án-ne.
Che sī chòe-kīn chiah kā Hubble Thài-khong-bōng-oán-kiàⁿ koan-chhek kòe ê iáⁿ-siōng tiông-sin chhú-lí kòe--ê.
Chit ê seng-hē-thoân kiò-chò GAL-CLUS-022058c, lāi-té ū kúi-ā-ê seng-hē, lī-iōng tiōng-le̍k-thàu-kiàⁿ hāu-èng kā pōe-kéng seng-hē ê iáⁿ-siōng áu-oan chò iáⁿ-siōng tiong-ng kam-á-sek ê kng-hô͘.
In-ūi i ê hêng-thé chiah-nī kî-koài, khì hŏng kiò-chò sī iûⁿ--khì ê Ài-in-su-thán-khoân, lāi-té ē-tàng chhōe-tio̍h sì ê ùi kāng chi̍t-ê pōe-kéng seng-hē lâi ê iáⁿ-siōng.
It-poaⁿ kóng-lâi, chiân-kéng seng-hē-thoân lāi-té tōa-pō͘-hūn ê chit-liōng hun-pò͘ ài pêng-kun, chiah ū-hoat-tō͘ sán-seng chiah-nī ku̍t-liu ê kng-hô͘.
Só͘-í seng-hē-thoân ê chit-liōng hun-pò͘, èng-kai m̄-sī kan-na lí ba̍k-chiu khòaⁿ-tio̍h ê pō͘-hūn niā-niā.
Hun-sek chit-kóa tiōng-le̍k-hô͘ ê ūi-tì, ē-tàng thê-kiong thian-bûn ha̍k-ka kó͘-kè seng-hē-thoân lāi-té o͘-àm-bu̍t-chit hun-pò͘ ê chêng-hêng, mā ē-tàng thui-chhek hêng-chhiⁿ tī chit-kóa chá-kî seng-hē lāi-té sī án-ná khai-sí hêng-sêng--ê.

## [KIP] Iûnn tsò Ài-in-su-thán-khuân ê sing-hē
Beh kā sing-hē tshàng tiàm sing-hē-thuân āu-piah si̍t-tsāi sī bô-khó-lîng ê tāi-tsì.
Hù-kīn nā-sī ū tsi̍t-ê sing-hē-thuân, i ê ín-li̍k to̍h tshin-tshiūnn sī tsi̍t-ê kū-hîng ê thàu-kiànn, ē kā hū-kīn kāng-khuán iâu-uán ê sing-hē iánn-siōng giú kah uân-tsuân piàn-hîng.
Tsit tiunn siòng-phìnn to̍h sī án-ne.
Tse sī tsuè-kīn tsiah kā Hubble Thài-khong-bōng-uán-kiànn kuan-tshik kuè ê iánn-siōng tiông-sin tshú-lí kuè--ê.
Tsit ê sing-hē-thuân kiò-tsò GAL-CLUS-022058c, lāi-té ū kuí-ā-ê sing-hē, lī-iōng tiōng-li̍k-thàu-kiànn hāu-ìng kā puē-kíng sing-hē ê iánn-siōng áu-uan tsò iánn-siōng tiong-ng kam-á-sik ê kng-hôo.
In-uī i ê hîng-thé tsiah-nī kî-kuài, khì hŏng kiò-tsò sī iûnn--khì ê Ài-in-su-thán-khuân, lāi-té ē-tàng tshuē-tio̍h sì ê uì kāng tsi̍t-ê puē-kíng sing-hē lâi ê iánn-siōng.
It-puann kóng-lâi, tsiân-kíng sing-hē-thuân lāi-té tuā-pōo-hūn ê tsit-liōng hun-pòo ài pîng-kun, tsiah ū-huat-tōo sán-sing tsiah-nī ku̍t-liu ê kng-hôo.
Sóo-í sing-hē-thuân ê tsit-liōng hun-pòo, ìng-kai m̄-sī kan-na lí ba̍k-tsiu khuànn-tio̍h ê pōo-hūn niā-niā.
Hun-sik tsit-kuá tiōng-li̍k-hôo ê uī-tì, ē-tàng thê-kiong thian-bûn ha̍k-ka kóo-kè sing-hē-thuân lāi-té oo-àm-bu̍t-tsit hun-pòo ê tsîng-hîng, mā ē-tàng thui-tshik hîng-tshinn tī tsit-kuá tsá-kî sing-hē lāi-té sī án-ná khai-sí hîng-sîng--ê.

## [English] A Molten Galaxy Einstein Ring
It is difficult to hide a galaxy behind a cluster of galaxies.
The closer cluster's gravity will act like a [huge lens][huge lens e], pulling images of the [distant galaxy][distant galaxy e] around the sides and [greatly distorting][greatly distorting e] them.
This is just the case observed in the [featured image][featured image] recently re-processed image from the [Hubble Space Telescope][Hubble Space Telescope].
The cluster [GAL-CLUS-022058c][GAL-CLUS-022058c] is composed of many galaxies and is [lensing][lensing] the image of a yellow-red background galaxy into [arcs seen][arcs seen] around the image center.
Dubbed a molten [Einstein ring][Einstein ring] for its [unusual shape][unusual shape], four images of the same background galaxy [have been identified][have been identified].
Typically, a foreground galaxy cluster can only create such smooth arcs if most of its mass is [smoothly distributed][smoothly distributed] -- and therefore not concentrated in the cluster galaxies visible.
Analyzing the positions of these [gravitational arcs][gravitational arcs] gives astronomers a method to estimate the [dark matter][dark matter] distribution in galaxy clusters, as well as infer when the stars in these early galaxies began to form.
藏踮
## 詞彙學習（漢羅/POJ/KIP/華語/English）
- 【愛因斯坦環】Ài-in-su-thán-khoân/Ài-in-su-thán-khuân/愛因斯坦環/Einstein Ring
- 【星系】seng-hē/sing-hē/星系/galaxy
- 【星系團】seng-hē-thoân/sing-hē-thuân/星系團/culster of galaxiex
- 【GAL-CLUS-022058c】Gal Clus khòng-jī jī-khòng ngó͘-pat c/Gal Clus khòng-jī jī-khòng ngóo-pat c/GAL-CLUS-022058c/GAL-CLUS-022058c
- 【重力透鏡效應】tiōng-le̍k-thàu-kiàⁿ hāu-èng/tiōng-li̍k-thàu-kiànn hāu-ìng/重力透鏡效應/graviational lensing effect
- 【光弧】kng-hô͘/kng-hôo/光弧/light arc
- 【烏暗物質】o͘-àm-bu̍t-chit/oo-àm-bu̍t-tsit/暗物質/dark matter
- 【重力弧】tiōng-le̍k-hô͘/tiōng-li̍k-hôo/重力弧/gravitational arc


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[huge lens e]:https://apod.nasa.gov/apod/ap220511.html
[huge lens t]:https://apod.tw/daily/20220511/
[distant galaxy e]:https://apod.nasa.gov/apod/ap210802.html
[distant galaxy t]:https://apod.tw/daily/20210802/
[greatly distorting e]:https://apod.nasa.gov/apod/ap210823.html
[greatly distorting t]:https://apod.tw/daily/20210823/
[featured image]:https://www.nasa.gov/image-feature/goddard/2020/hubble-sees-a-molten-ring
[Hubble Space Telescope]:https://www.nasa.gov/mission_pages/hubble/about
[GAL-CLUS-022058c]:https://esahubble.org/images/potw2050a/
[lensing]:https://en.wikipedia.org/wiki/Gravitational_lens
[arcs seen]:https://www.space.com/hubble-telescope-molten-ring-photo-distance-calculation
[Einstein ring]:https://hubblesite.org/contents/media/images/2005/32/1788-Image.html
[unusual shape]:https://i.pinimg.com/originals/8c/67/69/8c6769e0323ffa6e7aadf98ddf34d5fe.jpg
[have been identified]:https://ui.adsabs.harvard.edu/abs/2021ApJ...919...48D/abstract
[smoothly distributed]:https://ui.adsabs.harvard.edu/abs/2020ApJ...898...81C/abstract
[gravitational arcs]:https://noirlab.edu/science/programs/ctio/telescopes/soar-telescope/news/gravitational-arcs-galaxy-cluster-abel-370
[dark matter]:https://science.nasa.gov/astrophysics/focus-areas/what-is-dark-energy

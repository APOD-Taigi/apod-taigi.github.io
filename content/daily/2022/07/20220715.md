---
title: Lubovna ê 月圓
date: 2022-07-15
publishdate: 2022-07-15T11:45:00+0800
tags: [月圓, 長株圓, 超級月娘, 近地點, 屈折]
hero: https://apod.nasa.gov/apod/fap/image/2207/2022_07_13_Uplnek_Lubovna_1000mm_c1024px.jpg
summary: 這張計畫好勢 ê 望遠鏡景色是 tī 6 月 13 翕--ê，有記錄著 ùi Slovania 共和國東爿 ê Lubovna 城堡 peh 起來 ê 月圓。

categories: [podcast]
vocals: [阿錕]
---

{{% apod %}}

- 原始文章：[Lubovna Full Moon](https://apod.nasa.gov/apod/ap220715.html)
- 影像來源 kah [版權][copyright]：[Petr Horalek](http://www.astronom.cz/horalek/?page_id=20) / [Institute of Physics in Opava](https://www.slu.cz/phys/en/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl79a3cdw037y01teasel8e0k" >}}

## [漢羅] Lubovna ê 月圓
這張設計好勢 ê 望遠鏡景色是 tī 6 月 13 翕--ê，有記錄著 ùi [Slovania 共和國東爿 ê Lubovna 城堡][Lubovna Castle in eastern Slovania] peh--起來 ê 月圓。
攝影師離城堡 ê 牆圍有 3 公里遠，毋閣離月娘有 35 萬 7000 公里遠。
這當陣 ê [月娘是 tī 近地點][Full Moon near perigee t]，就是 tī 伊長株圓軌道面頂 離地球上倚彼位。
有一寡人會 kā tī 近地點附近 ê 月圓，叫做超級月娘。
這是因為平常時月圓 kah 咱 ê 平均距離是 38 萬 5000 公里遠。
所以天頂這粒月娘 tùi 地球來講，就比平常時 ê 月娘較光，嘛 [較大粒][larger]。
是講任何 tī [地平線附近 ê 月圓][Full Moon near the horizon]，攏會因為伊 ê 光線 ùi 實密、清楚大氣層 ê 較長路線迵過，去予屈折去。
大氣層 ê 屈折會 tī 薄薄 ê 雲頂，產生青色 ê 爍光。
到 [7 月 tī 近地點][July's perigee Full Moon] ê 月圓時，雲底就會產生紅光做邊界。

## [POJ] Lubovna ê Goe̍h-îⁿ
Chit-tiuⁿ siat-kè hó-sè ê bōng-oán-kiàⁿ kéng-sek sī tī 6 goe̍h 13 hip--ê, ū kì-lio̍k tio̍h ùi Slovania kiōng-hô-kok tang-pêng ê Lubovna siâⁿ-pó peh--khí-lâi ê goe̍h-îⁿ.
Liap-iáⁿ-su lî siâⁿ-pó ê chhiûⁿ-ûi ū 3 kong-lí hn̄g, m̄-koh lî goe̍h-niû ū 35 bān 7000 kong-lí hn̄g.
Chit-tang-chūn ê goe̍h-niû sī tī kīn-tē-tiám, to̍h sī tī i tn̂g-tu-îⁿ kúi-tō bīn-téng lî Tē-kiû siōng óa hit-ūi.
Ū chi̍t-kóa-lâng ē kā tī kīn-tē-tiám hū-kūn ê goe̍h-îⁿ, kiò-chò chhiau-kip-goe̍h-niû.
Che sī in-ūi pêng-siông-sî goe̍h-îⁿ kah lán ê pêng-kun kū-lî sī 38 bān 5000 kong-lí hn̄g.
Só͘-í thiⁿ-téng chit-lia̍p goe̍h-niû tùi Tē-kiû lâi-kóng, to̍h pí pêng-siông-sî ê goe̍h-niû khah kng, mā khah tōa-lia̍p.
Sī-kóng jīm-hô tī tē-pêng-sòaⁿ hū-kūn ê goe̍h-îⁿ, lóng ē in-ūi i ê kng-sòaⁿ ùi cha̍t-ba̍t, chheng-chhó͘ tōa-khì-chân ê khah tn̂g lō͘-sòaⁿ thàng kòe, khì hō͘ khut-chiat--khì.
Tōa-khì-chân ê khut-chiat ē tī po̍h-po̍h ê hûn-téng, sán-seng chhiⁿ-sek ê sih-kng.
Kàu 7 goe̍h tī kīn-tē-tiám ê goe̍h-îⁿ sî, hûn-té to̍h ē sán-seng âng-kng chò pian-kài.

## [KIP] Lubovna ê Gue̍h-înn
Tsit-tiunn siat-kè hó-sè ê bōng-uán-kiànn kíng-sik sī tī 6 gue̍h 13 hip--ê, ū kì-lio̍k tio̍h uì Slovania kiōng-hô-kok tang-pîng ê Lubovna siânn-pó peh--khí-lâi ê gue̍h-înn.
Liap-iánn-su lî siânn-pó ê tshiûnn-uî ū 3 kong-lí hn̄g, m̄-koh lî gue̍h-niû ū 35 bān 7000 kong-lí hn̄g.
Tsit-tang-tsūn ê gue̍h-niû sī tī kīn-tē-tiám, to̍h sī tī i tn̂g-tu-înn kuí-tō bīn-tíng lî Tē-kiû siōng uá hit-uī.
Ū tsi̍t-kuá-lâng ē kā tī kīn-tē-tiám hū-kūn ê gue̍h-înn, kiò-tsò tshiau-kip-gue̍h-niû.
Tse sī in-uī pîng-siông-sî gue̍h-înn kah lán ê pîng-kun kū-lî sī 38 bān 5000 kong-lí hn̄g.
Sóo-í thinn-tíng tsit-lia̍p gue̍h-niû tuì Tē-kiû lâi-kóng, to̍h pí pîng-siông-sî ê gue̍h-niû khah kng, mā khah tuā-lia̍p.
Sī-kóng jīm-hô tī tē-pîng-suànn hū-kūn ê gue̍h-înn, lóng ē in-uī i ê kng-suànn uì tsa̍t-ba̍t, tshing-tshóo tuā-khì-tsân ê khah tn̂g lōo-suànn thàng kuè, khì hōo khut-tsiat--khì.
Tuā-khì-tsân ê khut-tsiat ē tī po̍h-po̍h ê hûn-tíng, sán-sing tshinn-sik ê sih-kng.
Kàu 7 gue̍h tī kīn-tē-tiám ê gue̍h-înn sî, hûn-té to̍h ē sán-sing âng-kng tsò pian-kài.

## [English] Lubovna Full Moon
On July 13 this well-planned telephoto view recorded a Full Moon rising over [Lubovna Castle in eastern Slovania][Lubovna Castle in eastern Slovania].
The photographer was about 3 kilometers from the castle walls and about 357,000 kilometers from this [Full Moon near perigee][Full Moon near perigee e], the closest point in its elliptical orbit.
Known to some as supermoons, full moons near perigee are a little brighter and [larger][larger] in planet Earth's sky when compared to full moons that occur near the average lunar distance of around 385,000 kilometers.
Of course any [Full Moon near the horizon][Full Moon near the horizon] will show the effects of refraction over a long sight-line through the dense clear atmosphere.
Atmospheric refraction creates the slight green flash framed by thin clouds near the top, with a ragged red rim along the bottom edge of [July's perigee Full Moon][July's perigee Full Moon].

## 詞彙學習

|漢羅|POJ|KIP|華語|English|
|-|-|-|-|-|
|月圓|goe̍h-îⁿ|gue̍h-înn|滿月|full moon|
|長株圓軌道|tn̂g-tu-îⁿ kúi-tō|tn̂g-tu-înn kuí-tō|橢圓軌道|elliptical orbit|
|超級月娘|chhiau-kip-goe̍h-niû|tshiau-kip-gue̍h-niû|超級月娘|supermoon|
|近地點|kīn-tē-tiám|kīn-tē-tiám|近地點|perigee|
|屈折|khut-chiat|khut-tsiat|折射|refraction|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Lubovna Castle in eastern Slovania]:https://www.petrhoralek.com/?p=23100
[Full Moon near perigee e]:https://apod.nasa.gov/apod/ap220616.html
[Full Moon near perigee t]:https://apod.tw/daily/20220616/
[larger]:https://apod.nasa.gov/apod/ap080801.html
[Full Moon near the horizon]:https://apod.nasa.gov/apod/ap050826.html
[July's perigee Full Moon]:https://solarsystem.nasa.gov/news/2255/full-moon-guide-july-august-2022/

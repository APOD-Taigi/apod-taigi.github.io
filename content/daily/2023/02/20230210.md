---
title: ZTF 彗星 去拄著 ATLAS 彗星
date: 2023-02-10
publishdate: 2023-02-10T11:45:00+0800
tags: [ZTF 彗星, 彗星 C/2022 E3, ATLAS 彗星, 彗星 C/2022 U2, 御夫座, 巡天計畫, ZTF 凌星觀測儀器, ATLAS 小行星攏地球 ê 最後警報系統, 近日點, 長週期彗星, 彗鬚, 彗尾, 雙原子, 炭分子, 螢光, 雙筒千里鏡, 火星, 光分]
hero: https://apod.nasa.gov/apod/image/2302/C2022E3ZTFmeetsC2022U2Atlasbeschriftet1024.jpg
summary: 彗星 C/2022 E3 (ZTF 彗星) 飛過地球北天 ê 時陣，已經無遐爾光矣。
categories: [podcast]
vocals: [阿綠]
---

{{% apod %}}

- 原始文章：[ZTF meets ATLAS](https://apod.nasa.gov/apod/ap230210.html)
- 影像來源 kah [版權][copyright]：[Stefan Bemmerl](https://astrofotografie-steve.de/kontakt/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clek74ita02rw01v36k2u6gmn" >}}

## [漢羅] ZTF 彗星 去拄著 ATLAS 彗星
彗星 C/2022 E3 (ZTF 彗星) [飛過][races across] 地球北天 ê 時陣，已經無遐爾光矣。
這張相片就是伊 kah 另外一粒 [彗星 C/2022 U2 (ATLAS 彗星)][C/2022 U2 (ATLAS)] ê [合影][shares this telescopic frame]。
這張相片是 2 月 6 號 tī 德國 ê Bavarian 樹林翕--ê。
這个天星滿滿 ê 天區是 tī 御夫座 ê 方向，視野有 2.5 度闊。
這兩粒彗星是 tī 2022 年 ê 巡天計畫「[ZTF 凌星觀測儀器][Zwicky Transient Facility]」kah「[ATLAS 小行星挵地球 ê 最後警報系統][Asteroid Terrestrial-impact Last Alert System]」ê 時陣 [揣著--ê][Discovered by]。
ZTF 這粒 [長週期彗星][long-period comets] 頂個月才行到近日點，這馬已經欲離開太陽矣。
ATLAS 彗星是閣較暗，伊 1 月 29 才接近咱這粒 ê 美麗地球。
伊彼陣 kah 地球 ê 距離是 4.6 光分。
是講 ZTF 彗星 tī 2 月 2 號彼陣 kah 地球 ê 距離是 2.4 光分。
[ZTF 彗星進前猶會當用目睭直接看][formerly naked-eye comet ZTF]，伊 ê 尾溜實在是生了袂䆀。
毋過這粒 ATLAS 彗星，就無遮爾媠 ê 尾溜矣。
這兩粒彗星攏有足明顯 ê 青色彗鬚，這是雙原子炭分子去予日光激發產生 ê 螢光。
ZTF 彗星這馬是雙筒千里鏡上好 ê 觀測目標，因為伊紲落來會迒過地球 ê 天頂。
[Eng 暗伊會出現 tī 明亮 ê 火星附近][comet ZTF will appear close to bright planet Mars tonight]。

## [POJ] ZTF Hūi-chhiⁿ khì tú-tio̍h ATLAS Hūi-chhiⁿ
Hūi-chhiⁿ C/2022 E3 (ZTF hūi-chhiⁿ) poe kòe Tē-kiû pak-thian ê sî-chūn, í-keng bô hiah-nī kng--ah.
Chit tiuⁿ siòng-phìⁿ to̍h sī i kah lēng-gōa chi̍t lia̍p Hūi-chhiⁿ C/2022 U2 (ATLAS hūi-chhiⁿ) ê ha̍p-iáⁿ.
Chit tiuⁿ siòng-phìⁿ sī 2 goe̍h 6 hō tī Tek-kok ê Bavarian chhiū-nâ hip--ê.
Chit ê thiⁿ-chhiⁿ móa-móa ê thian-khu sī tī Gū-hu-chō ê hong-hiòng, sī-iá ū 2.5 tō͘ khoah.
Chit nn̄g lia̍p hūi-chhiⁿ sī tī 2022 nî ê sûn-thian-kè-ōe "ZTF Lêng-chhiⁿ Koan-chhek gî-khì" kah「ATLAS Sió-kiâⁿ-chhiⁿ lòng Tē-kiû ê chòe-āu Kéng-pò-hē-thóng" ê sî-chūn chhōe-tio̍h--ê.
ZTF cddddddhit lia̍p tn̂g-chiu-kî hūi-chhiⁿ sī téng kò goe̍h chiah kiâⁿ kàu kīn-ji̍t-tiám, chit-má í-keng beh lī-khui Thài-iông--ah.
ATLAS hūi-chhiⁿ sī koh-khah àm, i 1 goe̍h 29 chiah chiap-kīn lán chit-lia̍p ê bí-lē Tē-kiû.
I hit-chūn kah Tē-kiû ê kū-lī sī 4.6 kng-hun.
Sī kóng ZTF hūi-chhiⁿ tī 2 goe̍h 2 hō hit-chūn kah Tē-kiû ê kū-lī sī 2.4 kng-hun.
ZTF hūi-chhiⁿ chìn-chêng iáu ē-tàng iōng ba̍k-chiu ti̍t-chiap khòaⁿ, i ê hūi-bóe si̍t-chāi sī siⁿ liáu bē-bái.
M̄-koh chit lia̍p ATLAS hūi-chhiⁿ, to̍h bô hiah-nī súi ê bóe-liu--ah.
Chit nn̄g-lia̍p hūi-chhiⁿ lóng ū chiok bêng-hián ê chhiⁿ-sek hūi-chhiu, che sī siang-goân-chú thòaⁿ-hun-chú khì hō͘ ji̍t-kng kek-hoat sán-seng ê êng-kng.
ZTF hūi-chhiⁿ chit-má sī siang-tâng chhian-lí-kiàⁿ siōng hó ê koan-chhek bo̍k-piau, in-ūi i sòa-lo̍h-lâi ē hāⁿ kòe Tē-kiû ê thiⁿ-téng.
Eng-àm i ē chhut-hiān tī bêng-liāng ê Hóe-chhiⁿ hù-kīn.



## [KIP] ZTF Huī-tshinn khì tú-tio̍h ATLAS Huī-tshinn
Huī-tshinn C/2022 È (ZTF huī-tshinn) pue kuè Tē-kiû pak-thian ê sî-tsūn, í-king bô hiah-nī kng--ah.
Tsit tiunn siòng-phìnn to̍h sī i kah līng-guā tsi̍t lia̍p Huī-tshinn C/2022 Ú (ATLAS huī-tshinn) ê ha̍p-iánn.
Tsit tiunn siòng-phìnn sī 2 gue̍h 6 hō tī Tik-kok ê Bavarian tshiū-nâ hip--ê.
Tsit ê thinn-tshinn muá-muá ê thian-khu sī tī Gū-hu-tsō ê hong-hiòng, sī-iá ū 2.5 tōo khuah.
Tsit nn̄g lia̍p huī-tshinn sī tī 2022 nî ê sûn-thian-kè-uē "ZTF Lîng-tshinn Kuan-tshik gî-khì" kah「ATLAS Sió-kiânn-tshinn lòng Tē-kiû ê tsuè-āu Kíng-pò-hē-thóng" ê sî-tsūn tshuē-tio̍h--ê.
ZTF tsit lia̍p tn̂g-tsiu-kî huī-tshinn sī tíng kò gue̍h tsiah kiânn kàu kīn-ji̍t-tiám, tsit-má í-king beh lī-khui Thài-iông--ah.
ATLAS huī-tshinn sī koh-khah àm, i 1 gue̍h 29 tsiah tsiap-kīn lán tsit-lia̍p ê bí-lē Tē-kiû.
I hit-tsūn kah Tē-kiû ê kū-lī sī 4.6 kng-hun.
Sī kóng ZTF huī-tshinn tī 2 gue̍h 2 hō hit-tsūn kah Tē-kiû ê kū-lī sī 2.4 kng-hun.
ZTF huī-tshinn tsìn-tsîng iáu ē-tàng iōng ba̍k-tsiu ti̍t-tsiap khuànn, i ê huī-bué si̍t-tsāi sī sinn liáu bē-bái.
M̄-koh tsit lia̍p ATLAS huī-tshinn, to̍h bô hiah-nī suí ê bué-liu--ah.
Tsit nn̄g-lia̍p huī-tshinn lóng ū tsiok bîng-hián ê tshinn-sik huī-tshiu, tse sī siang-guân-tsú thuànn-hun-tsú khì hōo ji̍t-kng kik-huat sán-sing ê îng-kng.
ZTF huī-tshinn tsit-má sī siang-tâng tshian-lí-kiànn siōng hó ê kuan-tshik bo̍k-piau, in-uī i suà-lo̍h-lâi ē hānn kuè Tē-kiû ê thinn-tíng.
Ing-àm i ē tshut-hiān tī bîng-liāng ê Hué-tshinn hù-kīn.

## [English] ZTF meets ATLAS

Fading as it [races across][races across] planet Earth's northern skies comet C/2022 E3 (ZTF) [shares this telescopic frame][shares this telescopic frame] with comet [C/2022 U2 (ATLAS)][C/2022 U2 (ATLAS)].
Captured on the night of February 6 from a garden observatory in Germany's Bavarian Forest, the starry field of view toward the constellation Auriga spans about 2.5 degrees.
[Discovered by][Discovered by] sky survey projects in 2022 (the [Zwicky Transient Facility][Zwicky Transient Facility] and the [Asteroid Terrestrial-impact Last Alert System][Asteroid Terrestrial-impact Last Alert System] these [long-period comets][long-period comets] are outbound, reaching perihelion just last month.
The much fainter comet ATLAS made its closest approach to our fair planet on January 29 at a distance of about 4.6 light-minutes, compared to a mere 2.4 light-minutes for comet ZTF on February 2.
This comet ATLAS lacks the well-developed tails of the [formerly naked-eye comet ZTF][formerly naked-eye comet ZTF].
But both comets sport greenish tinted comas, emission from diatomic carbon molecules fluorescing in sunlight.
Continuing its dash across planet Earth's sky, the good-binocular [comet ZTF will appear close to bright planet Mars tonight][comet ZTF will appear close to bright planet Mars tonight].

## 詞彙學習

|漢羅|POJ|KIP|華語|English|
|-|-|-|-|-|
- 【彗星 C/2022 E3】hūi-chhiⁿ C jī-khòng-jī-jī E-saⁿ/huī-tshinn C jī-khòng-jī-jī E-sann/ 彗星 C/2022 E3 / Comet C/2022 E3
|ATLAS 彗星|ATLAS hūi-chhiⁿ|ATLAS|ATLAS 彗星|comet ATLAS|
- 【彗星 C/2022 U2】hūi-chhiⁿ C jī-khòng-jī-jī U jī/huī-tshinn C jī-khòng-jī-jī U jī/彗星 C/2022 U2/ Comet C/2022 U2
|ZTF 彗星|ZTF hūi-chhiⁿ|ZTF huī-tshinn|ZTF 彗星|Comet ZTF|
|雙筒千里鏡|siang-tâng-chhian-lí-kiàⁿ|siang-tâng-tshian-lí-kiànn|雙筒望遠鏡|binoculars|
|彗尾|hūi-bóe|huī-bué|彗尾|comet tail|
|御夫座|Gū-hu-chō|Gū-hu-tsō|御夫座|Auriga|
|巡天計畫|sûn-thian-kè-ōe|sûn-thian-kè-uē|巡天計畫|sky survey|
|ZTF 凌星觀測儀器|Zwicky Lêng-chhiⁿ Koan-chhek gî-khì|Zwicky Lîng-tshinn Kuan-tshik gî-khì|ZTF 凌星觀測儀器|Zwicky Transient Facility|
|ATLAS 小行星挵地球 ê 最後警報系統|ATLAS Sió-kiâⁿ-chhiⁿ lòng Tē-kiû ê chòe-āu Kéng-pò-hē-thóng|ATLAS Sió-kiânn-tshinn lòng Tē-kiû ê tsuè-āu Kíng-pò-hē-thóng|小行星撞地球之最後警報系統|Asteroid Terrestrial-impact Last Alert System|
|近日點|kīn-ji̍t-tiám|kīn-ji̍t-tiám|近日點|perihelion|
|長週期彗星|tn̂g-chiu-kî hūi-chhiⁿ|tn̂g-tsiu-kî huī-tshinn|長週期彗星|long-period comets|
|彗鬚|hūi-chhiu|huī-tshiu|彗髮|coma|
|雙原子|siang-goân-chú|siang-guân-tsú|雙原子|diatomic|
|炭分子|thòaⁿ-hun-chú|thuànn-hun-tsú|碳分子|carbon molecules|
|螢光|êng-kng|îng-kng|螢光|fluorescing|
|火星|Hóe-chhiⁿ|Hué-tshinn|火星|Mars|
|光分|kng-hun|kng-hun|光分|light-minutes|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[races across]:https://www.facebook.com/groups/564399700347004/posts/5986568748130045/
[shares this telescopic frame]:https://www.astrobin.com/ymb891/0/
[C/2022 U2 (ATLAS)]:https://theskylive.com/c2022u2-info
[Discovered by]:https://people.ast.cam.ac.uk/~jds/coms22.htm#22U2
[Zwicky Transient Facility]:https://en.wikipedia.org/wiki/Zwicky_Transient_Facility
[Asteroid Terrestrial-impact Last Alert System]:https://en.wikipedia.org/wiki/Asteroid_Terrestrial-impact_Last_Alert_System
[long-period comets]:https://solarsystem.nasa.gov/solar-system/oort-cloud/overview/
[formerly naked-eye comet ZTF]:https://skyandtelescope.org/astronomy-news/understanding-the-tails-of-comet-ztf-c-2022-e3/
[comet ZTF will appear close to bright planet Mars tonight]:https://earthsky.org/tonight/

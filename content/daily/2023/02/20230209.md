---
title: 芬蘭 Lapland 區 天頂 ê 真珠雲
date: 2023-02-09
publishdate: 2023-02-09T11:45:00+0800
tags: [真珠雲, 珠母雲, 北緯, 極地平流層雲, 低層平流層, 冰晶, 繞射效應, 虹波, 海拔]
hero: https://apod.nasa.gov/apod/fap/image/2302/PearlCloudDennis7_1024.jpg
summary: 規个芬蘭 Kilpisjärvi 庄 ê 天頂，攏是活跳跳、光 iàⁿ-iàⁿ、輕 báng-báng ê 彩色虹波。In 就 叫做 真珠雲 抑是 珠母雲。
---

{{% apod %}}

- 原始文章：[Nacreous Clouds over Lapland](https://apod.nasa.gov/apod/ap230209.html)
- 影像來源 kah [版權][copyright]：[Dennis Lehtonen](https://www.instagram.com/astrodenniina/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 芬蘭 Lapland 區 天頂 ê 真珠雲
芬蘭 ê Kilpisjärvi 庄 天頂，是規片活跳跳、光 iàⁿ-iàⁿ、輕 báng-báng ê 七彩 虹波。
[In 就 叫做 真珠雲][Known as nacreous clouds] 抑是 珠母雲，真罕得看著。
這个只要看過一擺就 [永遠會記得][unforgettable]--ê 景色，是 1 月 24 tī 北緯 69 度 日頭落山彼陣，向南 ê 方向翕著--ê。
這是一款 [極地平流層雲][polar stratospheric cloud]，愛 tī 無啥毋雲 ê [低層平流層][lower stratosphere] 內底，等溫度低甲會產生冰晶 ê 時陣，才會形成這款雲。
就算是日頭已經落山，只要天色猶未變暗，tī 海拔 15 到 25 公里懸 ê 雲，猶是會因為日光 ê 繞射效應 去予照甲發光。

## [POJ] Hun-lân Lapland khu thiⁿ-téng ê Chin-chu-hûn
Hun-lân ê Kilpisjärvi chng thiⁿ-téng, sī kui-phìⁿ oa̍h-thiàu-thiàu, kng-iàⁿ-iàⁿ, khin-báng-báng ê chhit-chhái khēng-pho.
In to̍h kiò-chò Chin-chu-hûn ia̍h-sī Chu-bú-hûn, chin hán-tit khòaⁿ-tio̍h.
Chit-ê chí-iàu khòaⁿ-kòe chi̍t-pái to̍h éng-oán ē-kì-tit--ê kéng-sek, sī 1 goe̍h 24 tī pak-hūi 69 tō͘ ji̍t-thâu lo̍h-soaⁿ hit-chūn, hiòng lâm ê hong-hiòng hip-tio̍h--ê.
Che sī chi̍t-khoán Ke̍k-tē-pêng-liû-chân-hûn, ài tī bô siáⁿ-mi̍h hûn ê kē-chân pêng-liû-chân lāi-té, tán un-tō͘ kē kah ē sán-seng peng-chiⁿ ê sî-chūn, chiah ē hêng-sêng chit-khoán hûn.
To̍h sǹg sī ji̍t-thâu í-keng lo̍h-soaⁿ, chí-iàu thiⁿ-sek iáu-bē piàn àm, tī hái-poa̍t 15 kàu 25 kong-lí koân ê hûn, iáu-sī ē in-ūi ji̍t-kng ê jiàu-siā hāu-èng khì hō͘ chiò kah hoat-kng.

## [KIP] Hun-lân Lapland khu thinn-tíng ê Tsin-tsu-hûn
Hun-lân ê Kilpisjärvi tsng thinn-tíng, sī kui-phìnn ua̍h-thiàu-thiàu, kng-iànn-iànn, khin-báng-báng ê tshit-tshái khīng-pho.
In to̍h kiò-tsò Tsin-tsu-hûn ia̍h-sī Tsu-bú-hûn, tsin hán-tit khuànn-tio̍h.
Tsit-ê tsí-iàu khuànn-kuè tsi̍t-pái to̍h íng-uán ē-kì-tit--ê kíng-sik, sī 1 gue̍h 24 tī pak-huī 69 tōo ji̍t-thâu lo̍h-suann hit-tsūn, hiòng lâm ê hong-hiòng hip-tio̍h--ê.
Tse sī tsi̍t-khuán Ki̍k-tē-pîng-liû-tsân-hûn, ài tī bô siánn-mi̍h hûn ê kē-tsân pîng-liû-tsân lāi-té, tán un-tōo kē kah ē sán-sing ping-tsinn ê sî-tsūn, tsiah ē hîng-sîng tsit-khuán hûn.
To̍h sǹg sī ji̍t-thâu í-king lo̍h-suann, tsí-iàu thinn-sik iáu-bē piàn àm, tī hái-pua̍t 15 kàu 25 kong-lí kuân ê hûn, iáu-sī ē in-uī ji̍t-kng ê jiàu-siā hāu-ìng khì hōo tsiò kah huat-kng.

## [English] Nacreous Clouds over Lapland
Vivid and lustrous, wafting iridescent waves of color wash across this skyscape from Kilpisjärvi, Finland.
[Known as nacreous clouds][Known as nacreous clouds] or mother-of-pearl clouds, they are rare.
But their [unforgettable][unforgettable] appearance was captured looking south at 69 degrees north latitude at sunset on January 24.
A type of [polar stratospheric cloud][polar stratospheric cloud], they form when unusually cold temperatures in the usually cloudless [lower stratosphere][lower stratosphere] form ice crystals.
Still sunlit at altitudes of around 15 to 25 kilometers, the clouds can diffract sunlight even after sunset and just before the dawn.


## 詞彙學習（漢羅/POJ/KIP/華語/English）
- 【真珠雲】Chin-chu-hûn/Tsin-tsu-hûn/珍珠雲/nacreous cloud
- 【珠母雲】Chu-bú-hûn/Tsu-bú-hûn/珠母雲/mother-of-pearl cloud
- 【北緯】pak-hūi/pak-huī/北緯/north latitude
- 【極地平流層雲】Ke̍k-tē-pêng-liû-chân-hûn/Ki̍k-tē-pîng-liû-tsân-hûn/極地平流層雲/polar stratospheric cloud
- 【平流層】Pêng-liû-chân/Pîng-liû-tsân/平流層/stratosphere
- 【冰晶】peng-chiⁿ/ping-tsinn/冰晶/ice crystals
- 【繞射效應】jiàu-siā hāu-èng/jiàu-siā hāu-ìng/繞射效應/diffraction
- 【虹波】khēng-pho/khīng-pho/彩虹波/iridescent wave
- 【海拔】hái-poa̍t/hái-pua̍t/海拔/altitude


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Known as nacreous clouds]:https://www.atoptics.co.uk/highsky/nacr1.htm
[unforgettable]:https://ui.adsabs.harvard.edu/abs/2018BAMS...99.1377P/abstract
[polar stratospheric cloud]:https://www.nasa.gov/multimedia/imagegallery/image_feature_680.html
[lower stratosphere]:https://www.atoptics.co.uk/highsky/htrop.htm


---
title: 美國 Yosemite 水沖 kah 天頂 ê ZTF 彗星
date: 2023-02-21
publishdate: 2023-02-21T11:45:00+0800
tags: [水沖, ZTF 彗星, 彗星 C/2022 E3, 北極二, 外太陽系, 重力]
hero: https://apod.nasa.gov/apod/fap/image/2302/CometZtfYosemite_Mostofi_960.jpg
summary: In 兩个攏 leh 落落去。水是美國加州 ê Yosemite 水沖，當 leh 落落去地球。ZTF 彗星 當 leh 落落去太陽。
categories: [podcast]
vocals: [阿錕]
---

{{% apod %}}

- 原始文章：[Comet ZTF over Yosemite Falls](https://apod.nasa.gov/apod/ap230221.html)
- 影像來源 kah 版權：[Tara Mostofi](https://www.instagram.com/taramoonhunter/)
- ZTF 彗星 ê 相簿：[投稿予 APOD](https://www.facebook.com/media/set/?set=a.172146088847310&type=3)
- 台文翻譯：[An-Li Tsai][An-Li Tsai] ([NCU][NCU])

{{< podcast "clfczcqs800h101v0aoqiavqw" >}}

## [漢羅] 美國 Yosemite 水沖 kah 天頂 ê ZTF 彗星
In 兩个攏 leh 落落去。
水是 [美國][USA] [加州][California] ê [Yosemite 水沖][Yosemite Falls]，當 leh 落落去地球。
[ZTF 彗星][Comet ZTF 1] 當 leh 落落去 [太陽][Sun]。
這張 宇宙雙水沖 相片，是頂個月底翕--ê。
彼馬 ê [彗星 C/2022 E3 (ZTF 彗星)][Comet C/2022 E3 (ZTF)]，才拄過伊 kah 地球上倚彼工。
水沖天頂 ê 柑仔色恆星是 [北極二][Kochab]。
除了意外拄著 ê [烏熊][black bear] 以外，[這張相片][featured image] 是一張 [設計過--ê][well-planned] 景色，有月光照著 ê 前景，kah 長時間感光 ê 背景。
所有 ê 安排是欲予人看著真實景色 ê 深度感光版本。
[ZTF 彗星][Comet ZTF 2] 這馬欲飛轉去 外[太陽系][Solar System] 矣，所以伊會 [愈來愈暗][now fading]。
不而過，伊 ê 路線 [是重力決定--ê][determined by gravity]，所以咱猶是會使 kā 當做伊欲落落去太陽。
只是講，伊是 leh 倒退攄。


## [POJ] Bí-kok Yosemite chúi-chhiâng kah thiⁿ-téng ê ZTF hūi-chheⁿ
In nn̄g-ê lóng leh la̍k-lo̍h-khì.
Chúi sī Bí-kok Ka-chiu ê Yosemite chúi-chhiâng, tng leh lak-lo̍h-khì Tē-kiû.
ZTF Hūi-chheⁿ tng leh lak-lo̍h-khì Thài-iông.
Chit-tiuⁿ ú-tiū siang chúi-chhiâng siòng-phìⁿ, sī téng kò goe̍h-té hip--ê.
Hit-má ê hūi-chheⁿ C/2022 E3 (ZTF hūi-chheⁿ), chiah tú kòe i kah Tē-kiû siōng óa hit-kang
Chúi-chhiâng thiⁿ-téng ê kam-á-sek hêng-chheⁿ sī Pak-ke̍k-jī.
Tû-liáu ì-gōa tú--tio̍h ê o͘-hîm í-gōa, chit-tiuⁿ siòng-phìⁿ sī chi̍t-tiuⁿ siat-kè kòe--ê kéng-sek, ū goe̍h-kng chiò--tio̍h ê chiân-kéng, kah tn̂g-sî-kan kám-kng ê pōe-kéng.
Só͘-ū ê an-pâi sī beh hō͘ lâng khòaⁿ-tio̍h chin-si̍t kéng-sek ê chhim-tō͘ kám-kng pán-pún.
ZTF hūi-chheⁿ chit-má beh poe tńg-khì Gōa Thài-iông-hē--ah, só͘-í i ē lú lâi lú àm.
Put-jî-kò, i ê lō͘-sòaⁿ sī tiōng-le̍k koat-tēng--ê, só͘-í lán iáu-sī ē-sái kā tòng-chòe i beh lak-lo̍h-khì Thài-iông.
Chí-sī kóng, i sī leh tò-thè-lu.

## [KIP] Bí-kok Yosemite tsuí-tshiâng kah thinn-tíng ê ZTF huī-tshenn
In nn̄g-ê lóng leh la̍k-lo̍h-khì.
Tsuí sī Bí-kok Ka-tsiu ê Yosemite tsuí-tshiâng, tng leh lak-lo̍h-khì Tē-kiû.
ZTF Huī-tshenn tng leh lak-lo̍h-khì Thài-iông.
Tsit-tiunn ú-tiū siang tsuí-tshiâng siòng-phìnn, sī tíng kò gue̍h-té hip--ê.
Hit-má ê huī-tshenn C/2022 È (ZTF huī-tshenn), tsiah tú kuè i kah Tē-kiû siōng uá hit-kang
Tsuí-tshiâng thinn-tíng ê kam-á-sik hîng-tshenn sī Pak-ki̍k-jī.
Tû-liáu ì-guā tú--tio̍h ê oo-hîm í-guā, tsit-tiunn siòng-phìnn sī tsi̍t-tiunn siat-kè kuè--ê kíng-sik, ū gue̍h-kng tsiò--tio̍h ê tsiân-kíng, kah tn̂g-sî-kan kám-kng ê puē-kíng.
Sóo-ū ê an-pâi sī beh hōo lâng khuànn-tio̍h tsin-si̍t kíng-sik ê tshim-tōo kám-kng pán-pún.
ZTF huī-tshenn tsit-má beh pue tńg-khì Guā Thài-iông-hē--ah, sóo-í i ē lú lâi lú àm.
Put-jî-kò, i ê lōo-suànn sī tiōng-li̍k kuat-tīng--ê, sóo-í lán iáu-sī ē-sái kā tòng-tsuè i beh lak-lo̍h-khì Thài-iông.
Tsí-sī kóng, i sī leh tò-thè-lu.

## [English] Comet ZTF over Yosemite Falls

They are both falling.
The water in [Yosemite Falls][Yosemite Falls], [California][California], [USA][USA], is falling toward the Earth.
[Comet ZTF][Comet ZTF 1] is falling toward the [Sun][Sun].
This double cosmic cascade was captured late last month as fading [Comet C/2022 E3 (ZTF)][Comet C/2022 E3 (ZTF)] had just passed its closest to planet Earth.
The orange star just over the falls is [Kochab][Kochab].
With the exception of a brief encounter with a [black bear][black bear], the [featured image][featured image] was a [well-planned][well-planned] composite of a moonlit-foreground and long-duration background exposures - all designed to reconstruct a deep version of an actual single sight.
Although [Comet ZTF][Comet ZTF 2] is [now fading][now fading] as it glides back to the outer [Solar System][Solar System], its path is [determined by gravity][determined by gravity] and so it can be considered to still be falling toward the Sun -- but backwards.

     
## 詞彙學習（漢羅/POJ/KIP/華語/English）
- 【水沖】chúi-chhiâng/tsuí-tshiâng/瀑布/water fall
- 【ZTF 彗星】ZTF hūi-chheⁿ/ZTF huī-tshenn/ZTF 彗星/Comet ZTF
- 【彗星 C/2022 E3】hūi-chheⁿ C 2022 E sam/huī-tshenn C 2022 E sam/彗星 C/2022 E3/Comet C/2022 E3 (ZTF)
- 【北極二】Pak-ke̍k-jī/Pak-ki̍k-jī/北極二/Kochab
- 【外太陽系】Gōa Thài-iông-hē/Guā Thài-iông-hē/外太陽系/outer Solar System
- 【重力】tiōng-le̍k/tiōng-li̍k/重力/gravity


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Yosemite Falls]:https://youtu.be/2x80TEw45Gs
[California]:https://en.wikipedia.org/wiki/California
[USA]:https://en.wikipedia.org/wiki/United_States
[Comet ZTF 1]:https://www.facebook.com/media/set/?set=a.172146088847310&type=3
[Sun]:https://solarsystem.nasa.gov/solar-system/sun/in-depth/
[Comet C/2022 E3 (ZTF)]:https://en.wikipedia.org/wiki/C/2022_E3_(ZTF)
[Kochab]:https://en.wikipedia.org/wiki/Beta_Ursae_Minoris
[black bear]:https://bear.org/how-dangerous-are-black-bears/
[featured image]:https://www.flickr.com/photos/84642732@N02/52685564588/
[well-planned]:https://d1hfln2sfez66z.cloudfront.net/11-18-2021/t_9bb7158ef7834e80b0793c26fdf6b8d5_name_DogPhone_could_offer_dogs_the_ability_to_619676d229f511256af6ffc3_1_Nov_18_2021_16_25_58_poster.jpg
[Comet ZTF 2]:https://www.newsweek.com/how-see-green-comet-ztf-leaving-solar-system-1778426
[now fading]:https://in-the-sky.org/ephemeris.php?objtxt=CK22E030
[Solar System]:https://apod.nasa.gov/apod/ap220911.html
[determined by gravity]:https://apod.nasa.gov/apod/ap220619.html


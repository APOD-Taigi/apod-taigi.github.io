---
title: 智利天頂 ê 麥哲倫星雲
date: 2023-02-11
publishdate: 2023-02-11T11:45:00+0800
draft: true # 非必填，填了就完全不會上架
tags: [大麥哲倫星雲, 小麥哲倫星雲, 衛星星系, 不規則矮星系, 引潮力, 交互作用, 視野, 銀河系, 棍仔形結構, 南半球]
hero: https://apod.nasa.gov/apod/fap/image/2302/magellanic1200.jpg
summary: 
---

{{% apod %}}

- 原始文章：[Magellanic Clouds over Chile](https://apod.nasa.gov/apod/ap230211.html)
- 影像來源 kah [版權][copyright]：[Felipe Mac Auliffe López](https://www.astrobin.com/40v8a9/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 智利天頂 ê 麥哲倫星雲
這兩个顯目 ê 星雲是 1 月 21 tī 智利 Atacama 沙漠天頂翕--ê ，in 實際上是 tī 咱銀河系外口。
In 是大小麥哲倫星雲，是用 16 世紀葡萄牙探險家 Ferdinand Magellan ê 名去號--ê。
伊是地球上頭一个環遊世界 ê 人。
這組南半球天頂上有名 ê 寶石，是咱銀河上光 ê 衛星星系。
較大 ê 星雲離咱有 16 萬光年遠，較細 ê 星雲離咱有 21 光年遠。
兩个星雲攏是不規則矮星系。
只要有深度闊幅 ê 視野，就會看著 in 內底 ê 棍仔形結構。
闊幅深度 ê 感光，閣會當看著大小麥哲倫星系 內底較暗 ê 塗粉卷雲，kah in 之間 引潮力 引起 ê 交互作用留落來 ê 印記。


## [POJ] Tì-lī thiⁿ-téng ê Be̍h-thiat-lûn-seng-hûn
Chit nn̄g-ê hiáⁿ-ba̍k ê seng-hûn sī 1 goe̍h 21 tī Tì-lī Atacama soa-bo̍k thiⁿ-téng hip--ê, in si̍t-chè siōng sī tī lán Gîn-hô-hē gōa-kháu.
In sī Tōa Sió Be̍h-thiat-lûn-seng-hûn, sī iōng 16 sè-kí Phô-tô-gê thàm-hiám-ka Ferdinand Magellan ê miâ khì hō--ê.
I sī Tē-kiû siōng thâu chi̍t-ê khoân-iû sè-kài ê lâng.
Chit cho͘ lâm-pòaⁿ-kiû thiⁿ-téng siōng ū-miâ ê pó-chio̍h, sī lán Gîn-hô-hē siōng kng ê ūi-chhiⁿ-seng-hē.
Khah tōa ê seng-hûn lī lán ū 16 bān kng-nî hn̄g, khah-sè ê seng-hûn lī lán ū 21 kng-nî hn̄g.
Nn̄g-ê seng-hûn lóng sī put-kui-chek é-seng-hē.
Chí-iàu ū chhim-tō͘ khoah-pak ê sī-iá, to̍h ē khòaⁿ tio̍h in lāi-té ê kùn-á-hêng kiat-kò͘.
Khoah-pak chhim-tō͘ ê kám-kng, koh ē-tàng khòaⁿ-tio̍h Tōa Sió Be̍h-thiat-lûn-seng-hē lāi-té khah àm ê thô͘-hún kńg-hûn, kah in chi-kan ín-tiâu-le̍k ín-khí ê kau-hō͘-chok-iōng lâu--lo̍h-lâi ê ìn-kì.

## [KIP] Tì-lī thinn-tíng ê Be̍h-thiat-lûn-sing-hûn
Tsit nn̄g-ê hiánn-ba̍k ê sing-hûn sī 1 gue̍h 21 tī Tì-lī Atacama sua-bo̍k thinn-tíng hip--ê, in si̍t-tsè siōng sī tī lán Gîn-hô-hē guā-kháu.
In sī Tuā Sió Be̍h-thiat-lûn-sing-hûn, sī iōng 16 sè-kí Phô-tô-gê thàm-hiám-ka Ferdinand Magellan ê miâ khì hō--ê.
I sī Tē-kiû siōng thâu tsi̍t-ê khuân-iû sè-kài ê lâng.
Tsit tsoo lâm-puànn-kiû thinn-tíng siōng ū-miâ ê pó-tsio̍h, sī lán Gîn-hô-hē siōng kng ê uī-tshinn-sing-hē.
Khah tuā ê sing-hûn lī lán ū 16 bān kng-nî hn̄g, khah-sè ê sing-hûn lī lán ū 21 kng-nî hn̄g.
Nn̄g-ê sing-hûn lóng sī put-kui-tsik é-sing-hē.
Tsí-iàu ū tshim-tōo khuah-pak ê sī-iá, to̍h ē khuànn tio̍h in lāi-té ê kùn-á-hîng kiat-kòo.
Khuah-pak tshim-tōo ê kám-kng, koh ē-tàng khuànn-tio̍h Tuā Sió Be̍h-thiat-lûn-sing-hē lāi-té khah àm ê thôo-hún kńg-hûn, kah in tsi-kan ín-tiâu-li̍k ín-khí ê kau-hōo-tsok-iōng lâu--lo̍h-lâi ê ìn-kì.

## [English] Magellanic Clouds over Chile
The two prominent clouds in this Chilean Atacama Desert [skyscape captured on January 21][skyscape captured on January 21] actually [lie beyond][lie beyond] our Milky Way galaxy.
Known as [the Large][the Large] and [the Small][the Small] Magellanic Clouds they are so named for the 16th century Portuguese explorer Ferdinand Magellan, leader of the first circumnavigation of planet Earth.
[Famous jewels of southern hemisphere][Famous jewels of southern hemisphere] skies, they are the brightest satellite galaxies of the Milky Way.
The larger cloud is some 160,000 light-years, and the smaller 210,000 light-years distant.
While both are irregular dwarf galaxies in their own right, they exhibit central barred structures in the deep wide-angle view.
Wide and deep exposures also reveal faint dusty [galactic cirrus][galactic cirrus] nebulae and the imprints of gravitational tidal interactions [between the Large and Small Magellanic Clouds][between the Large and Small Magellanic Clouds].

大麥哲倫星雲 小麥哲倫星雲 衛星星系 不規則矮星系 引潮力  視野 銀河系 棍仔形結構 南半球
## 詞彙學習（漢羅/POJ/KIP/華語/English）
- 【大麥哲倫星雲】Tōa Be̍h-thiat-lûn-seng-hûn/Tuā Be̍h-thiat-lûn-sing-hûn/大麥哲倫星雲/Large Magellanic Clouds
- 【小麥哲倫星雲】Sió Be̍h-thiat-lûn-seng-hûn/Sió Be̍h-thiat-lûn-sing-hûn/小麥哲倫星雲/Small Magellanic Clouds
- 【衛星星系】ūi-chhiⁿ-seng-hē/uī-tshinn-sing-hē/ 衛星星系/satellite galaxies
- 【不規則矮星系】put-kui-chek é-seng-hē/put-kui-tsik é-sing-hē/不規則矮星系/irregular dwarf galaxies
- 【引潮力】ín-tiâu-le̍k/ín-tiâu-li̍k/引潮力/gravitational tidal force
- 【視野】sī-iá/sī-iá/視野/field of view
- 【銀河系】Gîn-hô-hē/Gîn-hô-hē/銀河系/Milky Way Galaxy
- 【棍仔形結構】kùn-á-hêng kiat-kò͘/kùn-á-hîng kiat-kòo/棍仔形結構/barred structures
- 【交互作用】kau-hō͘-chok-iōng/kau-hōo-tsok-iōng/交互作用/interaction
- 【南半球】lâm-pòaⁿ-kiû/lâm-puànn-kiû/南半球/southern hemisphere


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[skyscape captured on January 21]:https://www.astrobin.com/40v8a9/
[lie beyond]:https://solarsystem.nasa.gov/solar-system/beyond/in-depth/
[the Large]:https://apod.nasa.gov/apod/ap190905.html
[the Small]:https://apod.nasa.gov/apod/ap210105.html
[Famous jewels of southern hemisphere]:https://apod.nasa.gov/apod/ap210101.html
[galactic cirrus]:https://www.cosmotography.com/images/galactic_cirrus.html
[between the Large and Small Magellanic Clouds]:https://apod.nasa.gov/apod/ap160725.html


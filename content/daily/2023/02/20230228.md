---
title: 希臘廟寺 kah 遠方 ê 月眉
date: 2023-02-28
publishdate: 2023-02-28T11:45:00+0800
tags: [月眉, 地平線, 月相, 幾何, 遺蹟]
hero: https://apod.nasa.gov/apod/fap/image/2302/CrescentPoseiden_Chasiotis_1080.jpg
summary: 是按咱看著 ê 薄月眉，干焦會出現 tī 地平線附近？
---

{{% apod %}}

- 原始文章：[Crescent Moon Beyond Greek Temple](https://apod.nasa.gov/apod/ap230228.html)
- 影像來源 kah 版權：[Elias Chasiotis](https://www.facebook.com/elias.chasiotis)
- 台文翻譯：[An-Li Tsai][An-Li Tsai] ([NCU][NCU])

## [漢羅] 希臘廟寺 kah 遠方 ê 月眉
是按怎咱看著 ê 薄月眉，干焦會出現 tī 地平線附近？
因為 [幾何][geometry] 上，會出現這款薄月眉 ê 月相，是愛 [月娘][the Moon] tī 太空中行到倚 [日頭][the Sun] ê 方向才有可能。
月眉這个月相，毋是因為伊去予 [地球烏影][shadow of the Earth] 閘著矣。
咱看著遮爾少 ê 部份，是因為干焦這面去予日光照著。
而且，[月眉][crescent 1]  上厚 ê 部份總是出現 tī 日頭 ê 方向。
暗頭仔彼陣，[薄月眉][thin crescent] 會 tī 日頭落山了後隨綴伊落去，紲落來規暝攏看袂著伊。
雖罔講規暝攏無看著月娘，毋過 tī 透早時，月眉會 tī 日頭 peh--起來進前先 peh--起來。
這張相片是兩禮拜前，tī 日出進前，月眉出現 tī 地平線附近 [翕著--ê][Pictured]。
月娘就 tī [希臘][Greece] 古老 ê [Poseidon][Poseidon] [廟寺][Temple] 遺蹟 ê 遠方。


## [POJ] Hi-la̍h biō-sī kah Oán-hong ê Goe̍h-bâi
Sī án-ná lán khòaⁿ--tio̍h ê po̍h goe̍h-bâi, kan-na ē chhut-hiān tī tē-pêng-sòaⁿ hù-kīn?
In-ūi kí-hô siòng, ē chhut-hiān chit-khoán po̍h goe̍h-bâi ê goe̍h-siòng, sī ài goe̍h-niû tī thài-khong tiong kiâⁿ kàu óa ji̍t-thâu ê hong-hiòng chiah ū khó-lêng.
Goe̍h-bâi chit ê goe̍h-siòng, m̄-sī in-ūi i khì hō͘ Tē-kiû o͘-iáⁿ cha̍h tio̍h--ah.
Lán khòaⁿ-tio̍h chiah-nī chió ê pō͘-hūn, sī in-ūi kan-na chit bīn khì hō͘ ji̍t-kng chiò--tio̍h.
Jî-chhiáⁿ, goe̍h-bâi siōng kāu ê pō͘-hūn chóng-sī chhut-hiān tī ji̍t-thâu ê hong-hiòng.
Àm-thâu-á hit-chūn, po̍h goe̍h-bâi ē tī ji̍t-thâu lo̍h-soaⁿ liáu-āu sûi tòe i lo̍h-khì, sòa-lo̍h-lâi kui-mî lóng khòaⁿ bē-tio̍h i.
Sui-bóng kóng kui-mî lóng bô khòaⁿ-tio̍h goe̍h-niû, m̄-koh tī thàu-chá sî, goe̍h-bâi ē tī ji̍t-thâu peh--khí-lâi chìn-chêng seng peh--khí-lâi.
Chit tiuⁿ siòng-phìⁿ sī nn̄g lé-pài chêng, tī ji̍t-chhut chìn-chêng, goe̍h-bâi chhut-hiān tī tē-pêng-sòaⁿ hù-kīn hip--tio̍h--ê.
Goe̍h-niû to̍h tī Hi-la̍h kó͘-nó͘ ê Poseidon biō-sī ûi-chek ê oán-hong.



## [KIP] Hi-la̍h biō-sī kah Uán-hong ê Gue̍h-bâi
Sī án-ná lán khuànn--tio̍h ê po̍h gue̍h-bâi, kan-na ē tshut-hiān tī tē-pîng-suànn hù-kīn?
In-uī kí-hô siòng, ē tshut-hiān tsit-khuán po̍h gue̍h-bâi ê gue̍h-siòng, sī ài gue̍h-niû tī thài-khong tiong kiânn kàu uá ji̍t-thâu ê hong-hiòng tsiah ū khó-lîng.
Gue̍h-bâi tsit ê gue̍h-siòng, m̄-sī in-uī i khì hōo Tē-kiû oo-iánn tsa̍h tio̍h--ah.
Lán khuànn-tio̍h tsiah-nī tsió ê pōo-hūn, sī in-uī kan-na tsit bīn khì hōo ji̍t-kng tsiò--tio̍h.
Jî-tshiánn, gue̍h-bâi siōng kāu ê pōo-hūn tsóng-sī tshut-hiān tī ji̍t-thâu ê hong-hiòng.
Àm-thâu-á hit-tsūn, po̍h gue̍h-bâi ē tī ji̍t-thâu lo̍h-suann liáu-āu suî tuè i lo̍h-khì, suà-lo̍h-lâi kui-mî lóng khuànn bē-tio̍h i.
Sui-bóng kóng kui-mî lóng bô khuànn-tio̍h gue̍h-niû, m̄-koh tī thàu-tsá sî, gue̍h-bâi ē tī ji̍t-thâu peh--khí-lâi tsìn-tsîng sing peh--khí-lâi.
Tsit tiunn siòng-phìnn sī nn̄g lé-pài tsîng, tī ji̍t-tshut tsìn-tsîng, gue̍h-bâi tshut-hiān tī tē-pîng-suànn hù-kīn hip--tio̍h--ê.
Gue̍h-niû to̍h tī Hi-la̍h kóo-nóo ê Poseidon biō-sī uî-tsik ê uán-hong.



## [English] Crescent Moon Beyond Greek Temple
Why is a thin crescent moon never seen far from a horizon?
Because the only [geometry][geometry] that gives a thin crescent lunar phase occurs when [the Moon][the Moon] appears close to [the Sun][the Sun] in the sky.
The crescent is not caused by the [shadow of the Earth][shadow of the Earth], but by seeing only a small part of the Moon directly illuminated by the Sun.
Moreover, the thickest part of the [crescent][crescent 1] always occurs in the direction of the Sun.
In the evening, a [thin crescent][thin crescent] Moon will set shortly after the Sun and not be seen for the rest of the night.
Alternatively, in the morning, a [crescent][crescent 2] Moon will rise shortly before the Sun after not being seen for most of the night.
[Pictured][Pictured] two weeks ago, a crescent moon was captured near the horizon, just before sunrise, far behind remnants of the ancient [Temple][Temple] of [Poseidon][Poseidon] in [Greece][Greece].


## 詞彙學習（漢羅/POJ/KIP/華語/English）
- 【月眉】goe̍h-bâi/gue̍h-bâi/新月/crescent
- 【地平線】tē-pêng-sòaⁿ/tē-pîng-suànn/地平線/horizon
- 【月相】goe̍h-siòng/gue̍h-siòng/月相/lunar phase
- 【幾何】kí-hô/kí-hô/幾何/geometry
- 【遺蹟】ûi-chek/uî-tsik/遺蹟/remnants

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[geometry]:https://spaceplace.nasa.gov/review/all-about-the-moon/moon_phases.en.jpg
[the Moon]:https://solarsystem.nasa.gov/moons/earths-moon/in-depth/
[the Sun]:https://solarsystem.nasa.gov/solar-system/sun/in-depth/
[shadow of the Earth]:https://apod.nasa.gov/apod/ap211125.html
[crescent 1]:https://apod.nasa.gov/apod/ap210725.html
[thin crescent]:https://apod.nasa.gov/apod/ap220725.html
[crescent 2]:https://apod.nasa.gov/apod/ap210429.html
[Pictured]:https://www.facebook.com/elias.chasiotis/posts/10225879511108570
[Temple]:https://youtu.be/nNJdmtWQmVw
[Poseidon]:https://en.wikipedia.org/wiki/Temple_of_Poseidon,_Sounion
[Greece]:https://en.wikipedia.org/wiki/Greece


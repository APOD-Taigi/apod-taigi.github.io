---
title: 2023 CX1 流星爍
date: 2023-02-17
publishdate: 2023-02-17T11:45:00+0800
tags: [匈牙利, 2023 CX1, 流星爍, 世界時, UTC, 流星, 太空石頭, 火流星, 小行星, 隕石, 近地天體]
hero: https://apod.nasa.gov/apod/fap/image/2302/gijsDSC_1917(2x3)800px.jpg
summary: 匈牙利天文學家 Krisztián Sárneczky 對天頂搜揣近地天體 ê 時陣，頭一擺翕著這粒這馬編做 2023 CX1。
---

{{% apod %}}

- 原始文章：[2023 CX1 Meteor Flash](https://apod.nasa.gov/apod/ap230217.html)
- 影像來源 kah [版權][copyright]：[Gijs de Reijke](https://www.instagram.com/gijs.de.reijke/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 2023 CX1 流星爍
匈牙利天文學家 [Krisztián Sárneczky][Krisztián Sárneczky] [對天頂搜揣][While scanning the skies] 近地天體 ê 時陣，tī 2023 年 2 月 12 世界時 UTC 20:18:07 頭一擺翕著這粒這馬 [編做 2023 CX1][cataloged as 2023 CX1]，大細差不多一公尺左右 ê 太空石頭。
這差不多是 伊欲挵著地球大氣層 ê 7 點鐘前。
科學家預測伊挵地球 ê 路線，對流星觀測家來講是一个足罕得看著 ê 機會。
這个臨時決定 ê 攝影計畫，是 tī 荷蘭翕--ê，結果就翕出 [這張壯觀 ê 火流星影像][this spectacular image]。
落尾這粒編做 2023 CX1 ê 太空石頭，tī 法國北部天頂 [蒸發][2023 CX1 vaporized]、碎--去。
愛注意 ê 是，這是 Sárneczky 第二擺揣著欲挵地球 ê 小行星。
是講，太空石頭 2023 CX1 是第七粒 科學家預測成功 去挵著地球 ê 小行星。
這嘛是 [最近有揣著隕石][meteorites have been recovered] ê 第三粒天體。
這粒火流星 kah 進前彼个歹名聲 ê [Chelyabinsk 流星爍][Chelyabinsk Meteor flash]，時間上是 [差欲 10 冬][almost 10 years to the day]。


## [POJ] 2023 CX1 Liû-chheⁿ-sih
Hiong-gâ-lī thian-bûn ha̍k-ka Krisztián Sárneczky tùi thiⁿ-téng chhiau-chhōe kīn-tē-thian-thé ê sî-chūn, tī 2023 nî 2 goe̍h 12 Sè-kài-sî UTC 20:18:07 thâu-chi̍t-pái hip-tio̍h chit-lia̍p chit-má pian chò 2023 CX1, tōa-sè chha-put-to chi̍t kong-chhioh chó-iū ê thài-khong chio̍h-thâu.
Che chha-put-to sī i beh lòng-tio̍h Tē-kiû tōa-khì-chân ê 7 tiám-cheng chêng.
Kho-ha̍k-ka ū-chhek i lòng Tē-kiû ê lō͘-sòaⁿ, tùi liû-chheⁿ koan-chhek-ka lâi-kóng sī chi̍t-ê chiok hán-tit khòaⁿ-tio̍h ê ki-hōe.
Chit ê lîm-sî koat-tēng ê liap-iáⁿ kè-ōe, sī tī Hô-lân hip--ê, kiat-kó to̍h hip chhut chit-tiuⁿ chòng-koan ê hóe-liû-chheⁿ iáⁿ-siōng.
Lo̍h-bóe chit-lia̍p pian-chò 2023 CX1 ê thài-khong chio̍h-thâu, tī Hoat-kok pak-pō͘ thiⁿ-téng cheng-hoat, chhùi--khì.
Ài chù-ì ê sī, che sī Sárneczky tē jī pái chhōe-tio̍h beh lòng Tē-kiû ê sió-kiâⁿ-chheⁿ.
Sī kóng, thài-khong chio̍h-thâu 2023 CX1 sī tē chhit lia̍p kho-ha̍k-ka ū-chhek seng-kûn khì lòng-tio̍h Tē-kiû ê sió-kiâⁿ-chheⁿ.
Che mā-sī chòe-kīn ū chhōe-tio̍h ún-se̍k ê tē saⁿ lia̍p thian-thé.
Chit-lia̍p hóe-liû-chheⁿ kah chìn-chêng hit-ê phái miâ-siaⁿ ê Chelyabinsk liû-chheⁿ-sih, sî-kan siōng sī chha beh 10 tang.


## [KIP] 2023 CX1 Liû-tshenn-sih
Hiong-gâ-lī thian-bûn ha̍k-ka Krisztián Sárneczky tuì thinn-tíng tshiau-tshuē kīn-tē-thian-thé ê sî-tsūn, tī 2023 nî 2 gue̍h 12 Sè-kài-sî UTC 20:18:07 thâu-tsi̍t-pái hip-tio̍h tsit-lia̍p tsit-má pian tsò 2023 CX1, tuā-sè tsha-put-to tsi̍t kong-tshioh tsó-iū ê thài-khong tsio̍h-thâu.
Tse tsha-put-to sī i beh lòng-tio̍h Tē-kiû tuā-khì-tsân ê 7 tiám-tsing tsîng.
Kho-ha̍k-ka ū-tshik i lòng Tē-kiû ê lōo-suànn, tuì liû-tshenn kuan-tshik-ka lâi-kóng sī tsi̍t-ê tsiok hán-tit khuànn-tio̍h ê ki-huē.
Tsit ê lîm-sî kuat-tīng ê liap-iánn kè-uē, sī tī Hô-lân hip--ê, kiat-kó to̍h hip tshut tsit-tiunn tsòng-kuan ê hué-liû-tshenn iánn-siōng.
Lo̍h-bué tsit-lia̍p pian-tsò 2023 CX1 ê thài-khong tsio̍h-thâu, tī Huat-kok pak-pōo thinn-tíng tsing-huat, tshuì--khì.
Ài tsù-ì ê sī, tse sī Sárneczky tē jī pái tshuē-tio̍h beh lòng Tē-kiû ê sió-kiânn-tshenn.
Sī kóng, thài-khong tsio̍h-thâu 2023 CX1 sī tē tshit lia̍p kho-ha̍k-ka ū-tshik sing-kûn khì lòng-tio̍h Tē-kiû ê sió-kiânn-tshenn.
Tse mā-sī tsuè-kīn ū tshuē-tio̍h ún-si̍k ê tē sann lia̍p thian-thé.
Tsit-lia̍p hué-liû-tshenn kah tsìn-tsîng hit-ê phái miâ-siann ê Chelyabinsk liû-tshenn-sih, sî-kan siōng sī tsha beh 10 tang.


## [English] 2023 CX1 Meteor Flash
[While scanning the skies][While scanning the skies] for near earth objects Hungarian astronomer [Krisztián Sárneczky][Krisztián Sárneczky] first imaged the meter-sized space rock now [cataloged as 2023 CX1][cataloged as 2023 CX1] on 12 February 2023 at 20:18:07 UTC.
That was about 7 hours before it impacted planet Earth's atmosphere.
Its predicted trajectory created a rare opportunity for meteor observers and a last minute plan resulted in [this spectacular image][this spectacular image] of the fireball, captured from the Netherlands as [2023 CX1 vaporized][2023 CX1 vaporized] and broke up over northern France.
Remarkably it was Sárneczky's second discovery of an impacting asteroid, while 2023 CX1 is only the seventh asteroid to be detected _before_ being successfully predicted to impact Earth.
It has recently become the third such object from which [meteorites have been recovered][meteorites have been recovered].
This fireball was witnessed [almost 10 years to the day][almost 10 years to the day] following the infamous [Chelyabinsk Meteor flash][Chelyabinsk Meteor flash].


## 詞彙學習（漢羅/POJ/KIP/華語/English）
- 【2023 CX1】jī-khòng-jī-sam CX it/jī-khòng-jī-sam CX it/2023 CX1/2023 CX1
- 【流星爍】liû-chheⁿ-sih/liû-tshenn-sih/流星閃/meteor flash
- 【世界時】Sè-kài-sî/Sè-kài-sî/世界時/Universal Time Coordinated (UTC)
- 【流星】liû-chheⁿ/liû-tshenn/流星/meteor
- 【太空石頭】thài-khong chio̍h-thâu/thài-khong tsio̍h-thâu/太空石頭/space rock
- 【火流星】hóe-liû-chheⁿ/hué-liû-tshenn/火流星/fireball
- 【小行星】sió-kiâⁿ-chheⁿ/sió-kiânn-tshenn/小行星/asteroid
- 【隕石】ún-se̍k/ún-si̍k/隕石/meteorites
- 【近地天體】kīn-tē-thian-thé/kīn-tē-thian-thé/近地天體/near earth objects
- 【匈牙利】Hiong-gâ-lī/Hiong-gâ-lī/匈牙利/Hungary


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[While scanning the skies]:https://twitter.com/sarneczky/status/1625125629279588353
[Krisztián Sárneczky]:https://en.wikipedia.org/wiki/Kriszti%C3%A1n_S%C3%A1rneczky
[cataloged as 2023 CX1]:https://minorplanetcenter.net/db_search/show_object?utf8=%E2%9C%93&object_id=2023+cx1
[this spectacular image]:https://www.instagram.com/p/ComLk_DMtTl/
[2023 CX1 vaporized]:https://en.wikipedia.org/wiki/2023_CX1
[meteorites have been recovered]:https://earthsky.org/space/small-asteroid-impact-near-france-english-channel/
[almost 10 years to the day]:https://blogs.nasa.gov/planetarydefense/2023/02/15/remembering-the-chelyabinsk-impact-10-years-ago-and-looking-to-the-future/
[Chelyabinsk Meteor flash]:https://apod.nasa.gov/apod/ap130223.html



---
title: 愈來愈強 ê 太陽活動
date: 2023-02-22
publishdate: 2023-02-22T11:45:00+0800
tags: [太陽極小期, 太陽烏子, 太陽極大期, 孤色光, H-α, 倒反色, 假色, 光針體, 邊界變暗效應, 日珥, 氣體絲, 太陽盤, 太陽活跳區, 磁場, 時間表]
hero: https://apod.nasa.gov/apod/image/2302/SunHalphaC_Ergun_960.jpg
summary: 咱 ê 日頭這馬是愈來愈無閒矣。兩冬前，太陽猶 tī 太陽極小期 ê 時陣，是幾若個月攏揣無一粒太陽烏子。
categories: [podcast]
vocals: [阿綠]
---

{{% apod %}}

- 原始文章：[Our Increasingly Active Sun](https://apod.nasa.gov/apod/ap230222.html)
- 影像來源 kah [版權][copyright]：[Mehmet Ergün](https://www.instagram.com/mehmet.erguen/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clg6qz9hm00en01skevu68py5" >}}

## [漢羅] 愈來愈強 ê 太陽活動
咱 ê 日頭這馬是愈來愈無閒矣。
兩冬前，太陽猶 tī [太陽極小期][solar minimum] ê 時陣，是幾若 [個月][month] 攏 [揣無][without] 一粒 [太陽烏子][sunspot]。
相對來講，今年太陽活動 ê 時間表是行傷緊矣。
這馬 ê 太陽 [傷活潑][unusually active]，已經來到 10 冬前 [太陽活動 ê 極大期][solar maximum] 矣。
兩禮拜前，咱有翕著 活動力愈來愈強 ê 太陽 足濟 [趣味][interesting] ê 特徵。
[這張影像][The image] 是紀錄孤色光 [H-α][Hydrogen Alpha] 倒反色 ê 假色圖。
太陽 ê 表面，大部份攏去予 [光針體][Spicules] 崁牢矣。
太陽邊界較光，是因為 溫度較低 ê 太陽大氣 ê 吸收線 變較濟 造成--ê。
這个現象就叫做 [邊界變暗效應][limb darkening]。
[太陽盤外口][outside the Sun's disk] 有幾若个較光 ê、[噴懸 ê 日珥][prominences protrude]。
日珥就是太陽表面 ê [氣體絲][filaments]，tī 圖頂較光 ê 彼寡條紋。
磁力交纏 ê [太陽活跳區][active regions]，有 ê 所在是較暗，有 ê 所在是較光，這內底閣有較低溫 ê [太陽烏子][sunspots]。
紲落來幾若年，咱 ê 太陽活動會來到太陽極大期，[太陽磁場][Sun's magnetic field] ê 交纏現象 嘛會愈來愈濟。
毋過 [太陽 ê 活動力][Sun's high activity] 是毋是會繼續增加，咱就毋知矣。


## [POJ] Lú lâi lú kiông ê Thài-iông Oa̍h-tōng
Lán ê ji̍t-thâu chit-má sī lú lâi lú bô-êng--ah.
Nn̄g-tang chêng, Thài-iông iáu tī Thài-iông Ke̍k-sió-kî ê sî-chūn, sī kúi-ā kò goe̍h lóng chhōe bô chi̍t lia̍p thài-iông o͘-chú.
Siong-tùi lâi kóng, kin-nî thài-iông oa̍h-tōng ê sî-kan-pió sī kiâⁿ siuⁿ kín--ah.
Chit-má ê Thài-iông siuⁿ oa̍h-phoat, í-keng lâi kàu 10 tang chêng Thài-iông oa̍h-tōng ê Ke̍k-tōa-ki--ah.
Nn̄g lé-pài chêng, lán ū hip-tio̍h oa̍h-tōng-le̍k lú lâi lú kiông ê Thài-iông chiok-chōe chhù-bī ê te̍k-teng.
Chit tiuⁿ iáⁿ-siōng sī kì-lo̍k ko͘-sek-kng H-α tò-péng-sek ê ká-sek tô͘.
Thài-iông ê piáu-bīn, tōa-pō͘-hūn lóng khì hō͘ kng-chiam-thé khàm tiâu--ah.
Thài-iông pian-kài khah kng, sī in-ūi un-tō͘ khah kē ê Thài-iông tōa-khì ê khip-siu-sòaⁿ piàn khah chōe chō-sêng--ê.
Chit ê hiān-siōng to̍h kiò-chò pian-kài-piàn-àm hāu-èng.
Thài-iông-pôaⁿ gōa-kháu ū kúi-ā-ê khah kng ê, phùn-koân ê ji̍t-ní.
Ji̍t-ní to̍h sī Thài-iông piáu-bīn ê khì-thé-si, tī tô͘ téng khah kng ê hit-kóa tiâu-bûn.
Chû-le̍k kau-tîⁿ ê Thài-iông oa̍h-thiàu-khu, ū ê só͘-chāi sī khah àm, ū ê só͘-chāi sī khah kng, che lāi-té koh ū khah kē-un ê thài-iông o͘-chú.
Sòa-lo̍h-lâi kúi-ā nî, lán ê Thài-iông oa̍h-tōng ē lâi kàu Thài-iông Ke̍k-tōa-ki, Thài-iông chû-tiûⁿ ê kau-tîⁿ hiān-siōng mā ē lú lâi lú chōe.
M̄-koh Thài-iông ê oa̍h-tōng-le̍k sī-m̄-sī ē kè-sio̍k cheng-ka, lán to̍h m̄-chai--ah.



## [KIP] Lú lâi lú kiông ê Thài-iông Ua̍h-tōng
Lán ê ji̍t-thâu tsit-má sī lú lâi lú bô-îng--ah.
Nn̄g-tang tsîng, Thài-iông iáu tī Thài-iông Ki̍k-sió-kî ê sî-tsūn, sī kuí-ā kò gue̍h lóng tshuē bô tsi̍t lia̍p thài-iông oo-tsú.
Siong-tuì lâi kóng, kin-nî thài-iông ua̍h-tōng ê sî-kan-pió sī kiânn siunn kín--ah.
Tsit-má ê Thài-iông siunn ua̍h-phuat, í-king lâi kàu 10 tang tsîng Thài-iông ua̍h-tōng ê Ki̍k-tuā-ki--ah.
Nn̄g lé-pài tsîng, lán ū hip-tio̍h ua̍h-tōng-li̍k lú lâi lú kiông ê Thài-iông tsiok-tsuē tshù-bī ê ti̍k-ting.
Tsit tiunn iánn-siōng sī kì-lo̍k koo-sik-kng H-α tò-píng-sik ê ká-sik tôo.
Thài-iông ê piáu-bīn, tuā-pōo-hūn lóng khì hōo kng-tsiam-thé khàm tiâu--ah.
Thài-iông pian-kài khah kng, sī in-uī un-tōo khah kē ê Thài-iông tuā-khì ê khip-siu-suànn piàn khah tsuē tsō-sîng--ê.
Tsit ê hiān-siōng to̍h kiò-tsò pian-kài-piàn-àm hāu-ìng.
Thài-iông-puânn guā-kháu ū kuí-ā-ê khah kng ê, phùn-kuân ê ji̍t-ní.
Ji̍t-ní to̍h sī Thài-iông piáu-bīn ê khì-thé-si, tī tôo tíng khah kng ê hit-kuá tiâu-bûn.
Tsû-li̍k kau-tînn ê Thài-iông ua̍h-thiàu-khu, ū ê sóo-tsāi sī khah àm, ū ê sóo-tsāi sī khah kng, tse lāi-té koh ū khah kē-un ê thài-iông oo-tsú.
Suà-lo̍h-lâi kuí-ā nî, lán ê Thài-iông ua̍h-tōng ē lâi kàu Thài-iông Ki̍k-tuā-ki, Thài-iông tsû-tiûnn ê kau-tînn hiān-siōng mā ē lú lâi lú tsuē.
M̄-koh Thài-iông ê ua̍h-tōng-li̍k sī-m̄-sī ē kè-sio̍k tsing-ka, lán to̍h m̄-tsai--ah.

## [English] Our Increasingly Active Sun

Our Sun is becoming a busy place.
Only two years ago, the Sun was emerging from a [solar minimum][solar minimum] so quiet that [month][month]s would go by [without][without] even a single [sunspot][sunspot].
In contrast, already this year and well ahead of schedule, our Sun is [unusually active][unusually active], already nearing solar activity levels seen a decade ago during the last [solar maximum][solar maximum].
Our increasingly active Sun was captured two weeks ago sporting numerous [interesting][interesting] features.
[The image][The image] was recorded in a single color of light called [Hydrogen Alpha][Hydrogen Alpha], color-inverted, and false colored.
[Spicules][Spicules] carpet much of the Sun's face.
The brightening towards the Sun's edges is caused by increased absorption of relatively cool solar gas and called [limb darkening][limb darkening].
Just [outside the Sun's disk][outside the Sun's disk], several scintillating [prominences protrude][prominences protrude], while prominences on the Sun's face are known as [filaments][filaments] and show as light streaks.
Magnetically tangled [active regions][active regions] are both dark and light and contain cool [sunspots][sunspots].
As our [Sun's magnetic field][Sun's magnetic field] winds toward solar maximum over the next few years, whether the [Sun's high activity][unusually active] will continue to increase is unknown.


## 詞彙學習（漢羅/POJ/KIP/華語/English）
- 【太陽極小期】Thài-iông Ke̍k-sió-kî/Thài-iông Ki̍k-sió-kî/太陽極小期/solar minimum
- 【太陽極大期】Thài-iông Ke̍k-tōa-kî/Thài-iông Ki̍k-tuā-kî/太陽極大期/solar maximum
- 【太陽烏子】thài-iông-o͘-chú/v/太陽黑子/sunspot
- 【孤色光】ko͘-sek-kng/koo-sik-kng/單色光/a single color of light
- 【H-α】H Alpha/H Alpha/氫-α/Hydrogen Alpha
- 【倒反色】tò-péng-sek/tò-píng-sik/倒反色/color-inverted
- 【假色】ká-sek/ká-sik/假色/false colored
- 【光針體】kng-chiam-thé/kng-tsiam-thé/針狀體/Spicules
- 【邊界變暗效應】pian-kài-piàn-àm hāu-èng/pian-kài-piàn-àm hāu-ìng/臨邊昏暗/limb darkening
- 【日珥】ji̍t-ní/ji̍t-ní/日珥/prominences
- 【氣體絲】khì-thé-si/khì-thé-si/絲狀體/filaments
- 【太陽盤】thài-iông-pôaⁿ/thài-iông-puânn/太陽盤/solar disk
- 【太陽活跳區】Thài-iông Oa̍h-thiàu-khu/Thài-iông Ua̍h-thiàu-khu/太陽活躍區/solar active regions
- 【磁場】chû-tiûⁿ/tsû-tiûnn/磁場/magnetic field
- 【時間表】sî-kan-pió/sî-kan-pió/行程/schedule



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[solar minimum]:https://en.wikipedia.org/wiki/Solar_minimum
[month]:https://apod.nasa.gov/apod/ap190306.html
[without]:https://apod.nasa.gov/apod/ap190715.html
[sunspot]:https://apod.nasa.gov/apod/ap150629.html
[unusually active]:https://spaceweatherarchive.com/2023/02/04/sunspot-counts-hit-their-highest-level-in-9-years/
[solar maximum]:https://en.wikipedia.org/wiki/Solar_maximum
[interesting]:https://miro.medium.com/max/2400/1*Bp1dNLfyDjH2QCgALi-BrQ.jpeg
[The image]:https://www.facebook.com/photo/?fbid=745237160282433&set=a.220016599471161
[Hydrogen Alpha]:https://en.wikipedia.org/wiki/H-alpha
[Spicules]:https://www.nasa.gov/feature/goddard/2017/scientists-uncover-origins-of-the-sun-s-swirling-spicules
[limb darkening]:https://en.wikipedia.org/wiki/Limb_darkening
[outside the Sun's disk]:https://apod.nasa.gov/apod/ap220302.html
[prominences protrude]:https://apod.nasa.gov/apod/ap150125.html
[filaments]:https://apod.nasa.gov/apod/ap220913.html
[active regions]:https://www.nasa.gov/feature/sdo-shows-active-regions-across-front-of-sun
[sunspots]:https://spaceplace.nasa.gov/solar-activity/en/
[Sun's magnetic field]:https://www.nasa.gov/image-feature/suns-magnetic-field-portrayed
[Sun's high activity]:https://spaceweatherarchive.com/2023/02/04/sunspot-counts-hit-their-highest-level-in-9-years/

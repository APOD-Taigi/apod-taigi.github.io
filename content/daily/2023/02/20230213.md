---
title: ZTF 彗星 kah 火星
date: 2023-02-13
publishdate: 2023-02-13T11:45:00+0800
tags: [彗星 C/2022 E3, ZTF 彗星, 火星, 青色彗星, 彗鬚, 塗粉尾溜, 離子尾溜, 烏暗星雲, Barnard 22, 外太陽系]
hero: https://apod.nasa.gov/apod/image/2302/CometZtfMars_Lioce_960.jpg
summary: 無啦！ZTF 彗星袂去挵著火星啦！彗星 C/2022 E3 (ZTF 彗星) ê 小名嘛叫做青色彗星，因為伊有足光 ê 青色彗鬚。
categories: [podcast]
vocals: [阿錕]
---

{{% apod %}}

- 原始文章：[Comet ZTF and Mars](https://apod.nasa.gov/apod/ap230213.html)
- 影像來源 kah [版權][copyright]：[Donato Lioce](https://www.instagram.com/donamour_photography/)
- ZTF 彗星 ê 相簿：[投稿予 APOD](https://www.facebook.com/media/set/?set=a.172146088847310&type=3)
- 台文翻譯：[An-Li Tsai][An-Li Tsai] ([NCU][NCU])

{{< podcast "clfpm604t00nb010d076t0pi4" >}}

## [漢羅] ZTF 彗星 kah 火星
無啦！ZTF 彗星袂去挵著火星啦！
[彗星 C/2022 E3 (ZTF 彗星)][C/2022 E3 (ZTF)] 嘛叫做青色彗星，因為伊有足光 ê 青色彗鬚。
伊前幾工才拄 ùi 這粒 [較遠 ê 行星][distant planet] [頭前行過，毋過無 kā 閘著][pass almost in front]。
這張就差不多彼陣翕--ê。
相片內底有翕著天頂這兩粒天體，kah 地球上 ê [美麗山尖][picturesque peak]，這是 [Alps 山脈][Alps] [tī 意大利][Italian] 足有名 ê [Matterhorn 山][Matterhorn]。
前景 kah 背景攏是 tī 仝一暗、仝一台 kha-mé-lah、仝一个地點翕--ê。
彗星 [青色彗鬚][green coma] ê 倒爿是 [白色 ê 塗粉尾溜][white dust tail]，頂懸是淺 [藍色 ê 離子尾溜][blue ion tail]。
[柑仔色 ê 火星][Orange Mars] 就 tī 一大陣背景星 ê 頭前，烏暗星雲 [Barnard 22][Barnard 22] 就 tī 伊 ê 正爿下跤。
雖罔講咱一直到紲落來幾若個月 ê 暗暝 攏 [看會著][visible] 火星，毋過 欲轉去 外 [太陽系][Solar System] ê [ZTF 彗星][Comet ZTF] 已經開始 [愈來愈暗][already begun to fade] 矣。

## [POJ] ZTF hūi-chhiⁿ kah Hóe-chhiⁿ
Bô--lah! ZTF hūi-chhiⁿ bē khì lòng-tio̍h Hóe-chhiⁿ--lah!
Hūi-chhiⁿ C/2022 E3 (ZTF hūi-chhiⁿ) mā kiò-chò Chhiⁿ-sek hūi-chhiⁿ, in-ūi i ū chiok kng ê chhiⁿ-sek hūi-chhiu.
I chêng kúi-kang chiah tú ùi chit lia̍p khah hn̄g ê kiâⁿ-chhiⁿ thâu-chêng kiâⁿ-kòe, m̄-koh bô kā cha̍h--tio̍h.
Chit tiuⁿ to̍h chha-put-to hit-chūn hip--ê.
Siòng-phìⁿ lāi-té ū hip-tio̍h thiⁿ-téng chit nn̄g-lia̍p thian-thé, kah Tē-kiû siōng ê bí-lē soaⁿ-chiam, che sī Alps soaⁿ-me̍h tī I-tá-lī chiok ū-miâ ê Matterhorn soaⁿ.
Chiân-kéng kah pōe-kéng lóng sī tī kāng chi̍t àm, kāng chi̍t tâi kha-mé-lah, kāng chi̍t ê tē-tiám hip--ê.
Hūi-chhiⁿ chhiⁿ-sek hūi-chhiu ê tò-pêng sī pe̍h-sek ê thô͘-hún-bóe-liu, téng-koân sī chhián-nâ-sek ê lī-chú-bóe-liu.
Kam-á-sek ê Hóe-chhiⁿ to̍h tī chi̍t-tōa-tīn pōe-kéng-chhiⁿ ê thâu-chêng, o͘-àm-seng-hûn Barnard 22 to̍h tī i ê chiàⁿ-pêng ē-kha.
Sui-bóng kóng lán it-ti̍t kàu sòa-lo̍h-lâi kúi-ā kò-goe̍h ê àm-mî lóng khòaⁿ-ē-tio̍h Hóe-chhiⁿ, m̄-koh beh tńg-khì Gōa Thài-iông-hē ê ZTF hūi-chhiⁿ í-keng khai-sí lú lâi lú àm--ah.

## [KIP] ZTF huī-tshinn kah Hué-tshinn
Bô--lah! ZTF huī-tshinn bē khì lòng-tio̍h Hué-tshinn--lah!
Huī-tshinn C/2022 È (ZTF huī-tshinn) mā kiò-tsò Tshinn-sik huī-tshinn, in-uī i ū tsiok kng ê tshinn-sik huī-tshiu.
I tsîng kuí-kang tsiah tú uì tsit lia̍p khah hn̄g ê kiânn-tshinn thâu-tsîng kiânn-kuè, m̄-koh bô kā tsa̍h--tio̍h.
Tsit tiunn to̍h tsha-put-to hit-tsūn hip--ê.
Siòng-phìnn lāi-té ū hip-tio̍h thinn-tíng tsit nn̄g-lia̍p thian-thé, kah Tē-kiû siōng ê bí-lē suann-tsiam, tse sī Alps suann-me̍h tī I-tá-lī tsiok ū-miâ ê Matterhorn suann.
Tsiân-kíng kah puē-kíng lóng sī tī kāng tsi̍t àm, kāng tsi̍t tâi kha-mé-lah, kāng tsi̍t ê tē-tiám hip--ê.
Huī-tshinn tshinn-sik huī-tshiu ê tò-pîng sī pe̍h-sik ê thôo-hún-bué-liu, tíng-kuân sī tshián-nâ-sik ê lī-tsú-bué-liu.
Kam-á-sik ê Hué-tshinn to̍h tī tsi̍t-tuā-tīn puē-kíng-tshinn ê thâu-tsîng, oo-àm-sing-hûn Barnard 22 to̍h tī i ê tsiànn-pîng ē-kha.
Sui-bóng kóng lán it-ti̍t kàu suà-lo̍h-lâi kuí-ā kò-gue̍h ê àm-mî lóng khuànn-ē-tio̍h Hué-tshinn, m̄-koh beh tńg-khì Guā Thài-iông-hē ê ZTF huī-tshinn í-king khai-sí lú lâi lú àm--ah.

## [English] Comet ZTF and Mars

No, Comet ZTF is not going to hit Mars.
Nicknamed the Green Comet for its bright green coma, [C/2022 E3 (ZTF)][C/2022 E3 (ZTF)] did, however, [pass almost in front][pass almost in front] of the much-more [distant planet][distant planet] a few days ago, very near in time to when the featured picture was taken.
The two sky icons were here captured behind a famous Earth icon -- the [Matterhorn][Matterhorn], a mountain in the [Italian][Italian] [Alps][Alps] with a [picturesque peak][picturesque peak].
Both the foreground and background images were taken on the same evening by the same camera and from the same location.
The comet's [white dust tail][white dust tail] is visible to the right of the [green coma][green coma], while the light [blue ion tail][blue ion tail] trails towards the top of the image.
[Orange Mars][Orange Mars] is well in front of the numerous background stars as well as the dark nebula [Barnard 22][Barnard 22] to its lower right.
Although Mars remains [visible][visible] in the evening sky for the next few months, [Comet ZTF][Comet ZTF] has [already begun to fade][already begun to fade] as it returns to the outer [Solar System][Solar System].


## 詞彙學習（漢羅/POJ/KIP/華語/English）
- 【彗星 C/2022 E3】Hūi-chhiⁿ/Huī-tshinn/ 彗星 C/2022 E3 / Comet C/2022 E3
- 【ZTF 彗星】ZTF hūi-chhiⁿ/ZTF huī-tshinn/ZTF 彗星/Comet ZTF
- 【火星】Hóe-chhiⁿ/Hué-tshinn/火星/Mars
- 【青色彗星】Chhiⁿ-sek hūi-chhiⁿ/Tshinn-sik huī-tshinn/綠色彗星/the Green Comet
- 【彗鬚】hūi-chhiu/huī-tshiu/彗髮/coma
- 【塗粉尾溜】thô͘-hún-bóe-liu/thôo-hún-bué-liu/灰塵尾/dust tail
- 【離子尾溜】lī-chú-bóe-liu/lī-tsú-bué-liu/離子尾/ion tail
- 【烏暗星雲】o͘-àm-seng-hûn/oo-àm-sing-hûn/暗星雲/dark nebula
- 【Barnard 22】Barnard jī-cha̍p-jī/Barnard jī-tsa̍p-jī/Barnard 22/Barnard 22
- 【外太陽系】Gōa Thài-iông-hē/Guā Thài-iông-hē/外太陽系/the outer Solar System



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[C/2022 E3 (ZTF)]:https://en.wikipedia.org/wiki/C/2022_E3_(ZTF)
[pass almost in front]:https://earthsky.org/astronomy-essentials/new-comet-might-get-bright-enough-for-binoculars/
[distant planet]:https://mars.nasa.gov/
[Matterhorn]:https://youtu.be/-W_nFlIAWFM
[Italian]:https://en.wikipedia.org/wiki/Italy
[Alps]:https://en.wikipedia.org/wiki/Alps
[picturesque peak]:https://apod.nasa.gov/apod/ap190124.html
[white dust tail]:https://astronomy.swin.edu.au/cosmos/C/cometary+dust+tail
[green coma]:https://www.nytimes.com/2022/01/07/science/why-comets-are-green.html
[blue ion tail]:http://www2.ess.ucla.edu/~jewitt/tail.html
[Orange Mars]:https://apod.nasa.gov/apod/ap180709.html
[Barnard 22]:https://cosmic-colors.com/nebulae/barnard-22/
[visible]:https://youtu.be/hcgj6KsR-fc
[Comet ZTF]:https://apod.nasa.gov/apod/ap230131.html
[already begun to fade]:https://i0.wp.com/mrfrs.org/wp-content/uploads/2018/09/MRFRS_SadCat.jpg?fit=1250%2C684&ssl=1
[Solar System]:https://solarsystem.nasa.gov/solar-system/our-solar-system/overview/



---
title: 去予土星光照予光 ê 土衛二 Enceladus
date: 2023-02-05
publishdate: 2023-02-05T11:45:00+0800
tags: [free2share, 土衛二 Enceladus, 母行星, 土星, 迷宮, 山龍, 山谷, Cassini 太空船, 冰晶煙, 地下海洋, 月眉]
hero: https://apod.nasa.gov/apod/fap/image/2302/enceladus12_cassini_960.jpg
summary: 相片內底這粒土衛二 Enceladus 發光 ê 部份，主要是去予土星反射日光 ê 土星光 kā 照予光--ê。
categories: [podcast]
vocals: [草莓大福]
---

{{% apod %}}

- 原始文章：[Enceladus by Saturnshine](https://apod.nasa.gov/apod/ap230205.html)
- 影像來源：[NASA](https://www.nasa.gov/); [ESA](https://www.esa.int/), [JPL](https://www.jpl.nasa.gov/), [Cassini Imaging Team](https://ciclops.org/), [SSI](https://www.spacescience.org/); 疊色：[Gordan Ugarkovic](https://www.flickr.com/people/ugordan/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clg2jyj15051u01v3fx7k9osc" >}}

## [漢羅] 去予土星光照予光 ê 土衛二 Enceladus
這粒衛星是去予伊 ê 母行星 [照予光--ê][shining by]。
講較詳細咧，[相片內底][pictured here] 這粒土衛二 Enceladus 發光 ê 部份，主要是去予 [土星][planet Saturn] 反射日光 ê 土星光 kā 照予光--ê。
所以這粒平常時 [白雪雪][snow-white] ê 衛星，這馬變做金爍爍，就是 ùi [土星雲頂][Saturn's cloud tops] ê 色光照過來--ê。
這張相片主要 ê 光源是 ùi 倒爿來--ê，所以 [這寡像迷宮][labyrinth] ê 山龍產生 ê 深色烏影，就出現 tī 相片中央倚正爿遐。
倚下底彼个明顯 ê 烏影，是公里深 ê 山谷 [Labtayt Sulci][Labtayt Sulci]。
干焦上正爿 leh 發光 ê 薄月眉，是 [土衛二 Enceladus][Enceladus] 直接去予太陽照予光--ê。
[這張相片][featured image] 是 2011 年 [Cassini 機器人太空船][Cassini spacecraft] 駛倚這粒 [神祕][enigmatic] 衛星 ê 時陣翕--ê。
咱若是檢查這張清楚 ê 數位影像，就會 tī 倒爿下跤揣著 [冰晶煙][plumes of ice]，這可能是 ùi  [地下海洋][below-surface sea] 噴出來--ê。



## [POJ] Khì hô͘ Thó͘-chhiⁿ-kng chiò hō͘ kng ê Thó͘-ūi-jī Enceladus
Chit lia̍p ūi-chhiⁿ sī khì hō͘ i ê bú-kiâⁿ-chhiⁿ chiò hō͘ kng--ê.
Kóng khah siông-sè leh, siòng-phìⁿ lāi-té chit lia̍p Thó͘-ūi-jī Enceladus hoat-kng ê pō͘-hūn, chú-iàu sī khì hō͘ Thó͘-chhiⁿ hoán-siā ji̍t-kng ê Thó͘-chhiⁿ-kng  kā chiò hō͘ kng--ê.
Só͘-í chit lia̍p pêng-siông-sî peh-soat-soat ê ūi-chhiⁿ, chit-má piàn-chò kim-sih-sih, to̍h sī ùi Thó͘-chhiⁿ hûn-téng ê sek-kng chiò kòe-lâi--ê.
Chit tiuⁿ siòng-phìⁿ chú-iàu ê kng-goân sī ùi tò-péng lâi--ê, só͘-í chit-kóa chhiūⁿ bê-kiong ê soaⁿ-lêng sán-seng ê chhim-sek o͘-iáⁿ, to̍h chhut-hiān tī siòng-phìⁿ tiong-ng óa chiàⁿ-pêng hiah.
Óa ē-té hit-ê bêng-hián ê o͘-iáⁿ, sī kong-lí chhim ê soaⁿ-kok Labtayt Sulci.
Kan-na siōng chiàⁿ-pêng leh hoat-kng ê po̍h goe̍h-bâi, sī Thó͘-ūi-jī Enceladus ti̍t-chiap khì hō͘ thài-iông chiò hō͘ kng--ê.
Chit tiuⁿ siòng-phìⁿ sī 2011 nî Cassini kè-khì-lâng thài-khong-chûn sái óa chit lia̍p sîn-pì ūi-chhiⁿ ê sî-chūn hip--ê.
Lán nā-sī kiám-cha chit tiuⁿ chheng-chhó ê só͘-ūi iáⁿ-siōng, to̍h ē tī tò-péng ē-kha chhōe-tio̍h peng-chiⁿ-ian, che khó-lêng sī ùi tē-hā hái-iûⁿ phùn--chhut-lâi--ê.


## [KIP] Khì hôo Thóo-tshinn-kng tsiò hōo kng ê Thóo-uī-jī Enceladus
Tsit lia̍p uī-tshinn sī khì hōo i ê bú-kiânn-tshinn tsiò hōo kng--ê.
Kóng khah siông-sè leh, siòng-phìnn lāi-té tsit lia̍p Thóo-uī-jī Enceladus huat-kng ê pōo-hūn, tsú-iàu sī khì hōo Thóo-tshinn huán-siā ji̍t-kng ê Thóo-tshinn-kng  kā tsiò hōo kng--ê.
Sóo-í tsit lia̍p pîng-siông-sî peh-suat-suat ê uī-tshinn, tsit-má piàn-tsò kim-sih-sih, to̍h sī uì Thóo-tshinn hûn-tíng ê sik-kng tsiò kuè-lâi--ê.
Tsit tiunn siòng-phìnn tsú-iàu ê kng-guân sī uì tò-píng lâi--ê, sóo-í tsit-kuá tshiūnn bê-kiong ê suann-lîng sán-sing ê tshim-sik oo-iánn, to̍h tshut-hiān tī siòng-phìnn tiong-ng uá tsiànn-pîng hiah.
Uá ē-té hit-ê bîng-hián ê oo-iánn, sī kong-lí tshim ê suann-kok Labtayt Sulci.
Kan-na siōng tsiànn-pîng leh huat-kng ê po̍h gue̍h-bâi, sī Thóo-uī-jī Enceladus ti̍t-tsiap khì hōo thài-iông tsiò hōo kng--ê.
Tsit tiunn siòng-phìnn sī 2011 nî Cassini kè-khì-lâng thài-khong-tsûn sái uá tsit lia̍p sîn-pì uī-tshinn ê sî-tsūn hip--ê.
Lán nā-sī kiám-tsa tsit tiunn tshing-tshó ê sóo-uī iánn-siōng, to̍h ē tī tò-píng ē-kha tshuē-tio̍h ping-tsinn-ian, tse khó-lîng sī uì tē-hā hái-iûnn phùn--tshut-lâi--ê.

## [English] Enceladus by Saturnshine

This moon is [shining by][shining by] the light of its planet.
Specifically, a large portion of Enceladus [pictured here][pictured here] is illuminated primarily by sunlight first reflected from the [planet Saturn][planet Saturn].
The result is that the normally [snow-white][snow-white] moon appears in the gold color of [Saturn's cloud tops][Saturn's cloud tops].
As most of the illumination comes from the image left, a [labyrinth][labyrinth] of ridges throws notable shadows just to the right of the image center, while the kilometer-deep canyon [Labtayt Sulci][Labtayt Sulci] is visible just below.
The bright thin crescent on the far right is the only part of [Enceladus][Enceladus] directly lit by the Sun.
The [featured image][featured image] was taken in 2011 by the robotic [Cassini spacecraft][Cassini spacecraft] during a close pass by by the [enigmatic][enigmatic] moon.
Inspection of the lower left part of this digitally sharpened image reveals [plumes of ice][plumes of ice] crystals thought to originate in a [below-surface sea][below-surface sea].


## 詞彙學習（漢羅/POJ/KIP/華語/English）
- 【土衛二 Enceladus】Thó͘-ūi-jī/Thóo-uī-jī/土衛二 Enceladus/Enceladus
- 【母行星】bú-kiâⁿ-chhiⁿ/bú-kiânn-tshinn/母行星/parent planet
- 【土星】Thó͘-chhiⁿ/Thóo-tshinn/土星/Saturn
- 【山龍】soaⁿ-lêng/suann-lîng/山脊/ridges
- 【山谷】soaⁿ-kok/suann-kok/峽谷/canyon
- 【迷宮】bê-kiong/bê-kiong/迷宮/labyrinth
- 【Cassini 太空船】Cassini Thài-khong-chûn/Cassini Thài-khong-tsûn/卡西尼太空船/Cassini spacecraft
- 【冰晶煙】peng-chiⁿ-ian/ping-tsinn-ian/冰晶羽流/plumes of ice crystals
- 【地下海洋】tē-hā hái-iûⁿ/tē-hā hái-iûnn/地下海洋/below-surface sea
- 【月眉】goe̍h-bâi/gue̍h-bâi/新月/crescent


{{% /apod %}}
[An-Li Tsai]: thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[shining by]:https://en.wikipedia.org/wiki/Planetshine
[pictured here]:https://www.flickr.com/photos/ugordan/6823818755/
[planet Saturn]:https://solarsystem.nasa.gov/planets/saturn/in-depth/
[snow-white]:https://apod.nasa.gov/apod/ap050317.html
[Saturn's cloud tops]:https://apod.nasa.gov/apod/ap170829.html
[labyrinth]:https://en.wikipedia.org/wiki/Labyrinth
[Labtayt Sulci]:https://apod.nasa.gov/apod/ap081222.html
[Enceladus]:https://solarsystem.nasa.gov/moons/saturn-moons/enceladus/in-depth/
[featured image]:http://www.flickr.com/photos/ugordan/6823818755/
[Cassini spacecraft]:https://solarsystem.nasa.gov/missions/cassini/mission/spacecraft/cassini-orbiter/
[enigmatic]:https://www.intermountainpet.com/hubfs/Blog_Images/Dogs-tilting-their-heads.jpg
[plumes of ice]:https://apod.nasa.gov/apod/ap170416.html
[below-surface sea]:https://astrobiology.com/2022/09/new-evidence-for-habitability-in-enceladus-ocean.html

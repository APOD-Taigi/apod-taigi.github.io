---
title: 彗星 kah 大小北斗
date: 2023-02-07
publishdate: 2023-02-07T11:45:00+0800
tags: [彗星 C/2022 E3, ZTF 彗星, 北極星, 北斗星, 大北斗, 小北斗, 離子尾溜, 雙筒千里鏡, 細台望遠鏡, 火星, 觀星圖, 外太陽系]
hero: https://apod.nasa.gov/apod/image/2302/ZtfDippersB_Horalek_960_annotated.jpg
summary: 咱這馬敢猶看會著彗星？會使喔！就算 彗星 C/2022 E3 (ZTF 彗星) 這馬變較暗矣，只要你知影伊 tī 佗？當時看？猶原是看會著。
categories: [podcast]
vocals: [阿錕]
---

{{% apod %}}

- 原始文章：[A Comet and Two Dippers](https://apod.nasa.gov/apod/ap230207.html)
- 影像來源 kah 版權：[Petr Horalek](https://www.petrhoralek.com/#about-1) / [Institute of Physics in Opava](https://www.slu.cz/phys/en/)
- ZTF 彗星 ê 相簿：[投稿予 APOD](https://www.facebook.com/media/set/?set=a.172146088847310&type=3)
- 台文翻譯：[An-Li Tsai][An-Li Tsai] ([NCU][NCU])

{{< podcast "cleogzpdv049e01v5e7gpf9sw" >}}

## [漢羅] 彗星 kah 大小北斗
咱這馬敢猶看會著彗星？
會使喔！就算 [彗星 C/2022 E3 (ZTF 彗星)][C/2022 E3 (ZTF)] 這馬變較暗矣，只要你知影 [伊 tī 佗？當時看][where and when]？猶原是看會著。
幾何上，[ZTF 彗星][Comet ZTF] 已經行過離 [太陽][Sun] 上倚 kah 離 [地球][Earth] 上倚 ê 所在，這馬欲轉去 [外太陽系][Solar System] 矣。
照伊踅太陽 ê 軌道來看，頂個月伊 sī 出現 tī [北極星][near Polaris]、[北斗星][Big]、kah [小北斗][Little Dipper] 附近，這個月會一直 tī 北半球天頂。
[這張相片][Pictured] ê ZTF 彗星 sī 伊 1 月底 行到 大小北斗 之間 ê 時陣翕--ê。
彼馬 ê [離子尾溜][ion tail] 湠甲超過 10 [度][degrees] 長。
這馬 ZTF 彗星 已經無法度直接用目睭看著矣。
毋過你會使 [用雙筒千里鏡][Comet ZTF can be found with binoculars] 抑是細台望遠鏡，閣 kah 一張 [好用 ê 觀星圖][good sky map]，按呢就揣會著伊矣。
後禮拜欲 [看彗星][see the comet] 上好 ê 時間愛等日頭落山了後、[月娘 peh 起來][the Moon rises] 進前。
閣幾工，彗星會 [tùi 火星面頭前][nearly in front of Mars] 行過。


## [POJ] Hūi-chhiⁿ kah Tōa Sió Pak-táu
Lán chit-má kám iáu khòaⁿ-ē-tio̍h hūi-chhiⁿ?
Ē-sái o͘h!
Tō-sǹg Hūi-chhiⁿ C/2022 E3 (ZTF hūi-chhiⁿ) chit-má piàn khah àm--ah, chí-iàu lí chai-iáⁿ i tī toh? tang-sî khòaⁿ? iu-goân sī khòaⁿ-ē-tio̍h.
Kí-hô siōng, ZTF hūi-chhiⁿ í-keng kiâⁿ-kòe lī Thài-iông siōng óa kah lī Tē-kiû siōng óa ê só͘-chāi, chit-má beh tńg-khì Gōa Thài-iông-hē--ah.
Chiàu i se̍h Thài-iông ê kúi-tō lâi khòaⁿ, téng kò goe̍h i sī chhut-hiān tī Pak-ke̍k-chhiⁿ, Pak-táu-chhiⁿ, kah Sió-pak-táu hù-kīn, chit kò goe̍h ē it-ti̍t tī Pak-pòaⁿ-kiû thiⁿ-téng.
Chit tiuⁿ siòng-phìⁿ ê ZTF hūi-chhiⁿ sī i 1 goe̍h-té kiâⁿ kàu Tōa Sió Pak-táu chi-kan ê sî-chūn hip--ê.
Hit-má ê lī-chú bóe-liu thòaⁿ kah chhiau-kòe 10 tō͘ tn̂g.
Chit-má ZTF hūi-chhiⁿ í-keng bô-hoat-tō͘ ti̍t-chiap iōng ba̍k-chiu khòaⁿ-tio̍h--ah.
M̄-koh lí ē-sái iōng siang-tâng chhian-lí-kiàⁿ ia̍h-sī sè-tâi bōng-oán-kiàⁿ, koh kah chit tiuⁿ hó-iōng ê koan-seng-tô͘, án-ni to̍h ē chhōe-tio̍h i--ah.
Āu lé-pài beh khòaⁿ hūi-chhiⁿ siōng hó ê sî-kan ài tán ji̍t-thâu lo̍h-soaⁿ liáu-āu, goe̍h-niû peh khí-lâi chìn-chêng.
Koh kúi-kang, hūi-chhiⁿ ē tùi Hóe-chhiⁿ bīn-thâu-chêng kiâⁿ kòe.

## [KIP] Huī-tshinn kah Tuā Sió Pak-táu
Lán tsit-má kám iáu khuànn-ē-tio̍h huī-tshinn?
Ē-sái ooh!
Tō-sǹg Huī-tshinn C/2022 È (ZTF huī-tshinn) tsit-má piàn khah àm--ah, tsí-iàu lí tsai-iánn i tī toh? tang-sî khuànn? iu-guân sī khuànn-ē-tio̍h.
Kí-hô siōng, ZTF huī-tshinn í-king kiânn-kuè lī Thài-iông siōng uá kah lī Tē-kiû siōng uá ê sóo-tsāi, tsit-má beh tńg-khì Guā Thài-iông-hē--ah.
Tsiàu i se̍h Thài-iông ê kuí-tō lâi khuànn, tíng kò gue̍h i sī tshut-hiān tī Pak-ki̍k-tshinn, Pak-táu-tshinn, kah Sió-pak-táu hù-kīn, tsit kò gue̍h ē it-ti̍t tī Pak-puànn-kiû thinn-tíng.
Tsit tiunn siòng-phìnn ê ZTF huī-tshinn sī i 1 gue̍h-té kiânn kàu Tuā Sió Pak-táu tsi-kan ê sî-tsūn hip--ê.
Hit-má ê lī-tsú bué-liu thuànn kah tshiau-kuè 10 tōo tn̂g.
Tsit-má ZTF huī-tshinn í-king bô-huat-tōo ti̍t-tsiap iōng ba̍k-tsiu khuànn-tio̍h--ah.
M̄-koh lí ē-sái iōng siang-tâng tshian-lí-kiànn ia̍h-sī sè-tâi bōng-uán-kiànn, koh kah tsit tiunn hó-iōng ê kuan-sing-tôo, án-ni to̍h ē tshuē-tio̍h i--ah.
Āu lé-pài beh khuànn huī-tshinn siōng hó ê sî-kan ài tán ji̍t-thâu lo̍h-suann liáu-āu, gue̍h-niû peh khí-lâi tsìn-tsîng.
Koh kuí-kang, huī-tshinn ē tuì Hué-tshinn bīn-thâu-tsîng kiânn kuè.

## [English] A Comet and Two Dippers
Can you still see the comet?
Yes.
Even as [C/2022 E3 (ZTF)][C/2022 E3 (ZTF)] fades, there is still time to see it if you know [where and when][where and when] to look.
Geometrically, [Comet ZTF][Comet ZTF] has passed its closest to both the [Sun][Sun] and the [Earth][Earth] and is now headed back to the outer [Solar System][Solar System].
Its orbit around the Sun has it gliding across the northern sky all month, after passing [near Polaris][near Polaris] and both the [Big][Big] and [Little Dipper][Little Dipper]s last month.
[Pictured][Pictured], Comet ZTF was photographed between the two dippers in late January while sporting an [ion tail][ion tail] that extended over 10 [degrees][degrees].
Now below naked-eye visibility, [Comet ZTF can be found with binoculars][Comet ZTF can be found with binoculars] or a small telescope and a [good sky map][good sky map].
A good time to [see the comet][see the comet] over the next week is after the Sun sets -- but before [the Moon rises][the Moon rises].
The comet will move [nearly in front of Mars][nearly in front of Mars] in a few days

## 詞彙學習

|漢羅|POJ|KIP|華語|English|
|-|-|-|-|-|
|彗星 C/2022 E3|Hūi-chhiⁿ C jī-khòng-jī-jī E sam|Huī-tshinn C jī-khòng-jī-jī E sam|彗星 C/2022 E3|comet C/2022 E3|
|ZTF 彗星|ZTF hūi-chhiⁿ|ZTF huī-tshinn|ZTF 彗星|Comet ZTF|
|北極星|Pak-ke̍k-chhiⁿ|Pak-ki̍k-tshinn|北極星|Polaris|
|北斗星|Pak-táu-chhiⁿ|Pak-táu-tshinn|北斗七星|Big Dipper|
|大北斗|Tōa-pak-táu|Tuā-pak-táu|大北斗|Big Dipper|
|小北斗|Sió-pak-táu|Sió-pak-táu|小北斗|Little Dipper|
|離子尾溜|lī-chú bóe-liu|lī-tsú bué-liu|離子尾|ion tail|
|雙筒千里鏡|siang-tâng chhian-lí-kiàⁿ|siang-tâng tshian-lí-kiànn|雙筒望遠鏡|binoculars|
|望遠鏡|bōng-oán-kiàⁿ|bōng-uán-kiànn|望遠鏡|small telescope|
|火星|Hóe-chhiⁿ|Hué-tshinn|火星|Mars|
|觀星圖|koan-seng-tô͘|kuan-sing-tôo|觀星圖|sky map|
|外太陽系|Gōa Thài-iông-hē|Guā Thài-iông-hē|外太陽系|the outer Solar System|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[C/2022 E3 (ZTF)]:https://en.wikipedia.org/wiki/C/2022_E3_(ZTF)
[where and when]:https://www.shutterstock.com/image-photo/gray-tabby-cat-looking-craft-260nw-2150888687.jpg
[Comet ZTF]:https://apod.nasa.gov/apod/ap230109.html
[Sun]:https://solarsystem.nasa.gov/solar-system/sun/in-depth/
[Earth]:https://solarsystem.nasa.gov/planets/earth/overview/
[Solar System]:https://solarsystem.nasa.gov/solar-system/our-solar-system/in-depth/
[near Polaris]:https://apod.nasa.gov/apod/ap230203.html
[Big]:https://apod.nasa.gov/apod/ap130421.html
[Little Dipper]:https://earthsky.org/tonight/how-to-find-the-little-dipper/
[Pictured]:https://www.petrhoralek.com/?p=23393
[ion tail]:https://apod.nasa.gov/apod/ap200429.html
[degrees]:https://www.mathsisfun.com/geometry/degrees.html
[Comet ZTF can be found with binoculars]:https://skyandtelescope.org/astronomy-news/spot-circumpolar-comet-ztf-c-2022-e3-in-binoculars/
[good sky map]:https://skyandtelescope.org/astronomy-news/understanding-the-tails-of-comet-ztf-c-2022-e3/
[see the comet]:https://earthsky.org/astronomy-essentials/new-comet-might-get-bright-enough-for-binoculars/
[the Moon rises]:https://apod.nasa.gov/apod/ap211010.html
[nearly in front of Mars]:https://earthsky.org/tonight/mars-and-comet-2022-e3-ztf-february-10-11-2023/

---
title: 長蛇座星系團
date: 2023-02-16
publishdate: 2023-02-16T11:45:00+0800
tags: [長蛇座星系團, 星系團, 長株圓星系, 捲螺仔星系, 星系對, NGC 3314, Abell 1060, 銀河系, 速翕相片]
hero: https://apod.nasa.gov/apod/fap/image/2302/ABELL1060_LRGB_NASA_1024.jpg
summary: 一个厭 siān ê 暗暝，我人 siān-siān，那睏那想，是天文學課本？抑是 giōng 欲消失 ê 傳說？
---

{{% apod %}}

- 原始文章：[The Hydra Cluster of Galaxies](https://apod.nasa.gov/apod/ap230216.html)
- 影像來源 kah [版權][copyright]：[Marco Lorenzi](https://www.glitteringlights.com/), Angus Lau, Tommy Tse
文稿：[ChatGPT](https://openai.com/blog/chatgpt/) (apologies to [Edgar Allen Poe](https://www.poets.org/poet/edgar-allan-poe))
- 台文翻譯：[An-Li Tsai][An-Li Tsai] ([NCU][NCU])

## [漢羅] 長蛇座星系團
一个厭 siān ê 暗暝，我人 siān-siān，那睏那想，  
是天文學課本？抑是 giōng 欲消失 ê 傳說？  
煞雄雄發現 [這張速翕相片][upon this snapshot]，是宇宙深空，是奇幻世界，  
這个景色，予我滿心敬畏，滿心感慨。

兩粒星，親像咧徛衛兵，chhāi tī 前景，  
咱 ê 銀河系，hŏng 讚嘆 ê 景色，  
後壁 ê 長蛇座星系團，星系滿滿是，  
一億光年遠 ê 所在，[欲講一个故事][a story to be told]。

三个大星系，有長株圓星系，有藍色捲螺仔星系，  
In 是主角，是巨人，攏 15 萬光年大，  
毋過相疊 ê 星系對，顛倒煞著我，  
編號 NGC 3314，媠甲無地比。

Abell 1060，[長蛇座星系團][Hydra galaxy cluster's name]，  
是咱銀河附近，三大星系團之一，  
重力束縛 ê 宇宙，天體 ê 遊戲，  
較大尺度 ê 星系團，攏愛照排，我無通主意。

這幅速翕相片，寸尺 130 百萬光年大，  
一億光年遠，宇宙級 ê 快樂，  
短短影一下， [宇宙 ê 模樣][the universe's guise]，  
就算是按呢，伊總是會消失，永遠袂閣出現。

## [POJ] Tn̂g-siâ-chō Seng-hē-thoân
Chi̍t-ê ià-siān ê àm-mî, góa lâng siān-siān, ná khùn ná siūⁿ,  
Sī thian-bûn-ha̍k khò-pún? Ia̍h-sī giōng beh siau-sit ê thoân-soat?  
Soah hiông-hiông hoat-hiān chit-tiuⁿ sok-hip siòng-phìⁿ, sī ú-tiū chhim-khong, sī kî-hoàn sè-kài,  
Chit-ê kéng-sek, hō͘ góa móa-sim kèng-ùi, móa-sim kám-khài.

Nn̄g-lia̍p chhiⁿ, chhin-chhiūⁿ leh khiā ūi-peng, chhāi tī chiân-kéng,  
Lán ê Gîn-hô-hē, hŏng chàn-thàn ê kéng-sek,  
Āu-piah ê Tn̂g-siâ-chō seng-hē-thoân, seng-hē móa-móa sī,  
Chi̍t-ek kng-nî hn̄g ê só͘-chāi, beh kóng chi̍t-ê kò͘-sū.

Saⁿ-ê tōa seng-hē, ū tn̂g-tu-îⁿ seng-hē, ū nâ-sek kńg-lê-á seng-hē,  
In sī chú-kak, sī kū-jîn, lóng 15 bān kng-nî tōa,  
M̄-koh sio-tha̍h ê seng-hē-tùi, tian-tò soah-tio̍h góa,  
Pian-hō NGC 3314, súi kah bô-tè-pí.

Abell 1060, Tn̂g-siâ-chō seng-hē-thoân,  
Sī lán Gîn-hô-hē hù-kīn, saⁿ tōa seng-hē-thoân chi it,  
Tiōng-le̍k sok-pa̍k ê ú-tiū, thian-thé ê iû-hì,  
Khah tōa chhioh-tō͘ ê seng-hē-thoân, lóng ài chiàu pâi, góa bô-thang chú-ì.

Chit-pak sok-hip siòng-phìⁿ, chhùn-chhioh 130 pah-bān kng-nî tōa,  
Chi̍t-ek kng-nî hn̄g, ú-tiū kip ê khoài-lo̍k,  
Té-té iáⁿ chi̍t-ē, ú-tiū ê bô͘-iūⁿ,  
To̍h sǹg sī án-ni, i chóng-sī ē siau-sit, éng-oán bē koh chhut-hiān.

## [KIP] Tn̂g-siâ-tsō Sing-hē-thuân
Tsi̍t-ê ià-siān ê àm-mî, guá lâng siān-siān, ná khùn ná siūnn,  
Sī thian-bûn-ha̍k khò-pún? Ia̍h-sī giōng beh siau-sit ê thuân-suat?  
Suah hiông-hiông huat-hiān tsit-tiunn sok-hip siòng-phìnn, sī ú-tiū tshim-khong, sī kî-huàn sè-kài,  
Tsit-ê kíng-sik, hōo guá muá-sim kìng-uì, muá-sim kám-khài.

Nn̄g-lia̍p tshinn, tshin-tshiūnn leh khiā uī-ping, tshāi tī tsiân-kíng,  
Lán ê Gîn-hô-hē, hŏng tsàn-thàn ê kíng-sik,  
Āu-piah ê Tn̂g-siâ-tsō sing-hē-thuân, sing-hē muá-muá sī,  
Tsi̍t-ik kng-nî hn̄g ê sóo-tsāi, beh kóng tsi̍t-ê kòo-sū.

Sann-ê tuā sing-hē, ū tn̂g-tu-înn sing-hē, ū nâ-sik kńg-lê-á sing-hē,  
In sī tsú-kak, sī kū-jîn, lóng 15 bān kng-nî tuā,  
M̄-koh sio-tha̍h ê sing-hē-tuì, tian-tò suah-tio̍h guá,  
Pian-hō NGC 3314, suí kah bô-tè-pí.

Abell 1060, Tn̂g-siâ-tsō sing-hē-thuân,  
Sī lán Gîn-hô-hē hù-kīn, sann tuā sing-hē-thuân tsi it,  
Tiōng-li̍k sok-pa̍k ê ú-tiū, thian-thé ê iû-hì,  
Khah tuā tshioh-tōo ê sing-hē-thuân, lóng ài tsiàu pâi, guá bô-thang tsú-ì.

Tsit-pak sok-hip siòng-phìnn, tshùn-tshioh 130 pah-bān kng-nî tuā,  
Tsi̍t-ik kng-nî hn̄g, ú-tiū kip ê khuài-lo̍k,  
Té-té iánn tsi̍t-ē, ú-tiū ê bôo-iūnn,  
To̍h sǹg sī án-ni, i tsóng-sī ē siau-sit, íng-uán bē koh tshut-hiān.

## [English] The Hydra Cluster of Galaxies
Once upon a midnight dreary, while I pondered weak and weary,  
O'er volumes of astronomy and forgotten lore,  
I stumbled [upon this snapshot][upon this snapshot], cosmic and eerie,  
A sight that filled my heart with awe and more.

Two stars, like sentinels, anchored the foreground,  
Of our Milky Way galaxy, a sight to behold,  
Beyond them, a cluster of Hydra, galaxies abound,  
100 million light-years away, [a story to be told][a story to be told].

Three large galaxies, ellipticals and a spiral blue,  
Dominant and grand, each 150,000 light-years wide,  
But it was the overlapping pair that caught my view,  
Cataloged as NGC 3314, a sight I cannot hide.

Abell 1060, the [Hydra galaxy cluster's name][Hydra galaxy cluster's name],  
One of three large galaxy clusters close to our Milky Way,  
A universe bound by gravity, a celestial game,  
Where clusters align over larger scales, I cannot sway.

At a distance of 100 million light-years, this snapshot's size,  
1.3 million light-years across, a cosmic delight,  
A momentary glimpse into [the universe's guise][the universe's guise],  
But even this shall fade, and be nevermore in sight.

## 詞彙學習（漢羅/POJ/KIP/華語/English）
- 【長蛇座星系團】Tn̂g-siâ-chō seng-hē-thoân/Tn̂g-siâ-tsō sing-hē-thuân/長蛇座星系團/the Hydra Cluster of Galaxies
- 【星系團】seng-hē-thoân/sing-hē-thuân/星系團/galaxy cluster
- 【長株圓星系】tn̂g-tu-îⁿ seng-hē/tn̂g-tu-înn sing-hē/橢圓星系/elliptical galaxy
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【星系對】seng-hē-tùi/sing-hē-tuì/星系對/pair of galaxies
- 【NGC 3314】NGC sam-sam-it-sù/NGC sam-sam-it-sù/NGC 3314/NGC 3314
- 【Abell 1060】Abell it-khòng-lio̍k-khòng/Abell it-khòng-lio̍k-khòng/Abell 1060/Abell 1060
- 【銀河系】Gîn-hô-hē/Gîn-hô-hē/銀河系/Milky Way galaxy
- 【速翕相片】sok-hip siòng-phìⁿ/sok-hip siòng-phìnn/快照/snapshot


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[upon this snapshot]:https://apod.nasa.gov/apod/ap230216.htmlap120512.html
[a story to be told]:https://www.nasa.gov/feature/goddard/2023/nasas-curious-universe-podcast-returns-for-season-five/
[Hydra galaxy cluster's name]:https://en.wikipedia.org/wiki/Hydra_Cluster
[the universe's guise]:https://www.nasa.gov/feature/goddard/2023/nasa-s-webb-uncovers-new-details-in-pandora-s-cluster


---
title: 土衛八 Iapetus：有奇怪地表 ê 衛星
date: 2023-02-26
publishdate: 2023-02-26T11:45:00+0800
tags: [free2share, 土衛八 Iapetus, 赤道, 衛星, 地皮, 隕石坑, 衝擊盆地, 坑仔墘, 土星, Cassini 太空船, 山崁, 坑底, 美國塗豆, 假說, 衛星環]
hero: https://apod.nasa.gov/apod/image/2302/iapetus_cassini_960.jpg
summary: 這粒衛星看起來 敢若是 逐家攏 足愛食 ê 堅果。咱到今猶毋知 這條山龍 ê 來源，毋過有幾若个假說咧解說這个現象。
categories: [podcast]
vocals: [阿錕]
---

{{% apod %}}

- 原始文章：[Saturn's Iapetus: Moon with a Strange Surface](https://apod.nasa.gov/apod/ap230226.html)
- 影像來源：[NASA](https://www.nasa.gov/), [ESA](https://www.esa.int/), [JPL](https://www.jpl.nasa.gov/), [SSI](https://www.spacescience.org/), [Cassini Imaging Team](https://ciclops.org/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clg5dxld3070e01v387lvga0q" >}}

## [漢羅] 土衛八 Iapetus：有奇怪地表 ê 衛星
是啥毋原因，予這粒衛星 看起來敢若是一粒核桃？
咱會使 tī 這張相片較倚下底 ê 部份，看著一輾奇怪 ê 山龍 踅 tī [土星][Saturn] ê 衛星，[土衛八 Iapetus][Iapetus 1] ê 赤道頂懸。
所以這粒衛星，才會看起來 敢若是 逐家攏 [足愛食 ê 美國塗豆][edible nut]。
咱到今猶毋知 [這條山龍][the ridge] ê 來源，毋過有幾若个假說咧解說這个現象。
一个是講，這是 ùi 地下 chu̍t 出來 ê 冰。
另外嘛有講，這是踅衛星 ê 環落落來 ê 結果。
閣有講，這是 10 億年前衛星形成留落來 ê 結構。
閣有一項奇怪 ê 代誌是，[土衛八 Iapetus][Iapetus 2] 有一半較烏，所以咱若是 ùi 地球看，會 giōng 欲看無。
毋過 [另外一半][the rest] 相對來講，就足光--ê。
是講，觀測 [著--ê][show] 地形烏暗度 會遮爾齊勻，實在是足奇怪 ê 代誌。
有可能是最近才有一重深色 ê 地皮崁 tī 較古老、滿面隕石坑 ê 地表頂懸。
落尾欲看 ê 是，[土衛八 Iapetus][Iapetus 3] 頂懸有幾若个較大 ê 衝擊盆地。
尤其是相片中央彼个 400 公里闊 ê 隕石坑。
咱看會著外沿有 [足深 ê 山崁][deep cliffs]，予坑仔墘 kah 坑底有明顯 ê 懸低差。
[這張相片][featured image] 是 踅土星 ê [Cassini 太空船][Cassini spacecraft] tī 2004 年底 [飛過土衛八 Iapetus][flyby of Iapetus] ê 時陣翕--ê。


## [POJ] Thó͘-ōe-peh Iapetus: Ū kî-koài tē-piáu ê Ōe-chheⁿ
Sī siáⁿ-mi̍h goân-in, hō͘ chit-lia̍p ōe-chheⁿ khòaⁿ--khí-lâi ká-ná sī chi̍t-lia̍p hu̍t-thô?
Lán ē-sái tī chit-tiuⁿ siòng-phìⁿ khah óa ē-té ê pō͘-hūn, khòaⁿ-tio̍h chi̍t-liàn kî-koài ê soaⁿ-lêng se̍h tī Thó͘-chheⁿ ê ōe-chheⁿ, Thó͘-ōe-peh Iapetus ê chhek-tō téng-koân.
Só͘-í chit-lia̍p ōe-chheⁿ, chiah ē khòaⁿ--khí-lâi ká-ná sī ta̍k-ke lóng chiok ài-chia̍h ê Bí-kok thô͘-tāu.
Lán kàu-taⁿ iáu m̄-chai chit-tiâu soaⁿ-lêng ê lâi-goân, m̄-koh ū kúi-ā-ê ká-soat leh kái-soeh chit-ê hiān-siōng.
Chi̍t-ê sī kóng, che sī ùi tē-hā chu̍t--chhut-lâi ê peng.
Lēng-gōa mā ū kóng, che sī se̍h ōe-chheⁿ ê ōe-chheⁿ-khoân lak--lo̍h-lâi ê kiat-kó.
Koh ū kóng, che sī 10 ek nî chêng ōe-chheⁿ hêng-sêng lâu--lo̍h-lâi ê kiat-kò͘.
Koh ū chi̍t-hāng kî-koài ê tāi-chì sī, Thó͘-ōe-peh Iapetus ū chi̍t-pòaⁿ khah o͘, só͘-í lán nā-sī ùi Tē-kiû khòaⁿ, ē giōng beh khòaⁿ-bô.
M̄-koh lēng-gōa chi̍t-pòaⁿ siong-tùi lâi kóng, to̍h chiok kng--ê.
Sī kóng, koan-chhek tio̍h ê tē-hêng o͘-àm-tō͘ ē chiah-nī chiâu-ûn, si̍t-chāi sī chiok kî-koài ê tāi-chì.
Ū khó-lêng sī chòe-kīn chiah ū chi̍t-têng chhim-sek ê tē-phôe khàm tī khah kó͘-nó͘, móa-bīn ún-se̍k-kheⁿ ê tē-piáu téng-koân.
Lo̍h-bóe beh khòaⁿ ê sī, Thó͘-ōe-peh Iapetus téng-koân ū kúi-ā-ê khah tōa ê chhiong-kek phûn-tē.
Iû-kî sī siòng-phìⁿ tiong-ng hit-ê 400 kong-lí khoah ê ún-se̍k-kheⁿ.
Lán khòaⁿ-ē-tio̍h gōa-iân ū chiok chhim ê soaⁿ-khàm, hō͘ kheⁿ-á-kîⁿ kah kheⁿ-té ū bêng-hián ê koân-kē chha.
Chit-tiuⁿ siòng-phìⁿ sī se̍h Thó͘-chheⁿ ê Cassini Thài-khong-chûn tī 2004 nî té poe-kòe Thó͘-ōe-peh Iapetus ê sî-chūn hip--ê.

## [KIP] Thóo-uē-peh Iapetus: Ū kî-kuài tē-piáu ê Uē-tshenn
Sī siánn-mi̍h guân-in, hōo tsit-lia̍p uē-tshenn khuànn--khí-lâi ká-ná sī tsi̍t-lia̍p hu̍t-thô?
Lán ē-sái tī tsit-tiunn siòng-phìnn khah uá ē-té ê pōo-hūn, khuànn-tio̍h tsi̍t-liàn kî-kuài ê suann-lîng se̍h tī Thóo-tshenn ê uē-tshenn, Thóo-uē-peh Iapetus ê tshik-tō tíng-kuân.
Sóo-í tsit-lia̍p uē-tshenn, tsiah ē khuànn--khí-lâi ká-ná sī ta̍k-ke lóng tsiok ài-tsia̍h ê Bí-kok thôo-tāu.
Lán kàu-tann iáu m̄-tsai tsit-tiâu suann-lîng ê lâi-guân, m̄-koh ū kuí-ā-ê ká-suat leh kái-sueh tsit-ê hiān-siōng.
Tsi̍t-ê sī kóng, tse sī uì tē-hā tsu̍t--tshut-lâi ê ping.
Līng-guā mā ū kóng, tse sī se̍h uē-tshenn ê uē-tshenn-khuân lak--lo̍h-lâi ê kiat-kó.
Koh ū kóng, tse sī 10 ik nî tsîng uē-tshenn hîng-sîng lâu--lo̍h-lâi ê kiat-kòo.
Koh ū tsi̍t-hāng kî-kuài ê tāi-tsì sī, Thóo-uē-peh Iapetus ū tsi̍t-puànn khah oo, sóo-í lán nā-sī uì Tē-kiû khuànn, ē giōng beh khuànn-bô.
M̄-koh līng-guā tsi̍t-puànn siong-tuì lâi kóng, to̍h tsiok kng--ê.
Sī kóng, kuan-tshik tio̍h ê tē-hîng oo-àm-tōo ē tsiah-nī tsiâu-ûn, si̍t-tsāi sī tsiok kî-kuài ê tāi-tsì.
Ū khó-lîng sī tsuè-kīn tsiah ū tsi̍t-tîng tshim-sik ê tē-phuê khàm tī khah kóo-nóo, muá-bīn ún-si̍k-khenn ê tē-piáu tíng-kuân.
Lo̍h-bué beh khuànn ê sī, Thóo-uē-peh Iapetus tíng-kuân ū kuí-ā-ê khah tuā ê tshiong-kik phûn-tē.
Iû-kî sī siòng-phìnn tiong-ng hit-ê 400 kong-lí khuah ê ún-si̍k-khenn.
Lán khuànn-ē-tio̍h guā-iân ū tsiok tshim ê suann-khàm, hōo khenn-á-kînn kah khenn-té ū bîng-hián ê kuân-kē tsha.
Tsit-tiunn siòng-phìnn sī se̍h Thóo-tshenn ê Cassini Thài-khong-tsûn tī 2004 nî té pue-kuè Thóo-uē-peh Iapetus ê sî-tsūn hip--ê.

## [English] Saturn's Iapetus: Moon with a Strange Surface
What would make a moon look like a walnut?
A strange ridge that circles [Saturn][Saturn]'s moon [Iapetus][Iapetus 1]'s equator, visible near the bottom of the [featured image][featured image], makes it appear similar to a popular [edible nut][edible nut].
The origin of [the ridge][the ridge] remains unknown, though, with hypotheses including ice that welled up from below, a ring that crashed down from above, and structure left over from its formation perhaps 100 million years ago.
Also strange is that about half of [Iapetus][Iapetus 2] is so dark that it can nearly disappear when viewed from Earth, while [the rest][the rest] is, reflectively, quite bright.
Observations [show][show] that the degree of darkness of the terrain is strangely uniform, as if a dark coating was somehow recently applied to an ancient and highly cratered surface.
Last, several large impact basins occur around [Iapetus][Iapetus 3], with a 400-kilometer wide crater visible near the image center, surrounded by [deep cliffs][deep cliffs] that drop sharply to the crater floor.
The [featured image][featured image] was taken by the Saturn-orbiting [Cassini spacecraft][Cassini spacecraft] during a [flyby of Iapetus][flyby of Iapetus] at the end of 2004.

## 詞彙學習（漢羅/POJ/KIP/華語/English）
- 【土衛八 Iapetus】Thó͘-ōe-peh Iapetus/Thóo-uē-peh Iapetus/土衛八伊阿珀托斯/Iapetus
- 【衛星】ōe-chheⁿ/uē-tshenn/衛星/moon
- 【赤道】chhek-tō/tshik-tō/赤道/equator
- 【地皮】tē-phôe/tē-phuê/塗層/coating
- 【隕石坑】ún-se̍k-kheⁿ/ún-si̍k-khenn/隕石坑/crater
- 【衝擊盆地】chhiong-kek-phûn-tē/tshiong-kik-phûn-tē/衝擊盆地/impact basins
- 【山崁】soaⁿ-khàm/suann-khàm/斷崖/cliff
- 【坑仔墘】kheⁿ-á-kîⁿ/khenn-á-kînn/坑緣/crater surrounding
- 【坑底】kheⁿ-té/khenn-té/隕石坑底/crater floor
- 【土星】Thó͘-chheⁿ/Thóo-tshenn/土星/Saturn
- 【Cassini 太空船】Cassini Thài-khong-chûn/Cassini Thài-khong-tsûn/卡西尼號太空船/Cassini spacecraft
- 【美國塗豆】Bí-kok thô͘-tāu/Bí-kok thôo-tāu/堅果/nuts
- 【假說】ká-soat/ká-suat/假說/hypotheses
- 【衛星環】ōe-chheⁿ-khoân/uē-tshenn-khuân/衛星環/ring


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Saturn]:https://apod.nasa.gov/apod/ap200419.html
[Iapetus 1]:https://solarsystem.nasa.gov/moons/saturn-moons/iapetus/in-depth/
[featured image]:https://photojournal.jpl.nasa.gov/catalog/PIA06166
[edible nut]:https://youtu.be/QF20_XWL2Vs
[the ridge]:https://en.wikipedia.org/wiki/Equatorial_ridge_on_Iapetus
[Iapetus 2]:https://apod.nasa.gov/apod/ap180603.html
[the rest]:https://en.wikipedia.org/wiki/Iapetus_(moon)#Two-tone_coloration
[show]:https://ui.adsabs.harvard.edu/abs/2004Icar..170..125V/abstract
[Iapetus 3]:https://en.wikipedia.org/wiki/Iapetus_(moon)
[deep cliffs]:https://apod.nasa.gov/apod/ap970218.html
[featured image]:https://photojournal.jpl.nasa.gov/catalog/PIA06166
[Cassini spacecraft]:https://solarsystem.nasa.gov/missions/cassini/mission/spacecraft/cassini-orbiter/
[flyby of Iapetus]:https://youtu.be/6EE2rDEUB-U


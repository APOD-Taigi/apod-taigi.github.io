---
title: 心臟 kah 靈魂星雲
date: 2023-02-14
publishdate: 2023-02-14T11:45:00+0800
tags: [心臟星雲, 靈魂星雲, 仙后座, 發射星雲, IC 1805, IC 1871, 水素, 大質量恆星]
hero: https://apod.nasa.gov/apod/fap/image/2302/HeartSoul_deHaro_1080_starless.jpg
summary: 咱銀河內底 ê 心臟 kah 靈魂星雲，是毋是 tī 仙后座內底？可能毋是呢！
categories: [podcast]
vocals: [阿錕]
---

{{% apod %}}

- 原始文章：[The Heart and Soul Nebulas](https://apod.nasa.gov/apod/ap230214.html)
- 影像來源 kah 版權：[Juan Lozano de Haro](http://observatorioelche.blogspot.com/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clf8h6aja00ls01wzcyus10lk" >}}

## [漢羅] 心臟 kah 靈魂星雲
咱銀河內底 ê 心臟 kah 靈魂星雲，是毋是 tī [仙后座][Cassiopeia] 內底？
可能毋是呢！
毋過咱會當 tī 這个方向揣著這組小名叫做 [心臟 kah 靈魂][Heart and Soul] ê [發射星雲][emission nebulas]。
[心臟星雲][Heart Nebula] ê 正式名稱是 [IC 1805][IC 1805]，就是相片正爿頂懸彼个。
伊 ê 外形會予人想著彼个有代表性 ê [心形符號][heart symbol]。
這个外形應該有合今仔日 ê [情人節][Valentine's Day]！
[靈魂星雲][Soul Nebula] ê 正式名稱是 IC 1871，就是相片倒爿下跤彼个。
Tī [這个三色圖][this three-color montage] 內底，[兩个星雲][Both nebulas] 攏是 tī 紅光較光，這是 [能量較懸][energized] ê [水素][hydrogen] 發出來 ê 光。
[這組星雲][these nebulas] ê [光][Light] 差不多愛行 6000 年才會到咱遮。
這兩个大細加加起來差不多有 300 [光年][light years] 大。
[研究][Studies] 恆星 kah 星團，像 [心臟][Heart] kah [靈魂][Soul] 星雲內底 ê 恆星 kah 星團，會當幫贊咱了解大質量 [恆星是按怎形成][stars form]、是按怎 [影響 in ê 環境][affect their environment]。


## [POJ] Sim-chōng kah Lêng-hûn seng-hûn
Lán Gîn-hô lāi-té ê Sim-chōng kah Lêng-hûn seng-hûn, sī-m̄-sī tī Sian-hiō-chō lāi-té?
Khó-lêng m̄-sī o͘h!
M̄-koh lán ē-tàng tī chit-ê hong-hiòng chhōe-tio̍h chit-chō͘ sió-miâ kiò-chò Sim-chōng kah Lêng-hûn ê hoat-siā-seng-hûn.
Sim-chōng-seng-hûn ê chèng-sek miâ-chheng sī IC 1805, to̍h sī siòng-phìⁿ chiàⁿ-pêng téng-koân hit ê.
I ê gōa-hêng ē hō͘ lâng siūⁿ-tio̍h hit-ê ū tāi-piáu-sèng ê sim-hêng hû-hō.
Chit ê gōa-hêng èng-kai ū ha̍h kin-á-ji̍t ê chêng-jîn-cheh!
Lêng-hûn-seng-hûn ê chèng-sek miâ-chheng sī IC 1871, to̍h sī siòng-phìⁿ tò-pêng ē-kha hit ê.
Tī chit ê saⁿ-sek-tô͘ lāi-té, nn̄g ê seng-hûn lóng sī tī âng-kng khah kng, che sī lêng-liōng khah koân ê chúi-sò͘ hoat--chhut-lâi ê kng.
Chit chō͘ seng-hûn ê kng chha-put-to ài kiâⁿ 6000 nî chiah ē kàu lán chia.
Chit nn̄g ê tōa-sè ka-ka--khí-lâi chha-put-to ū 300 kng-nî tōa.
Gián-kiù hêng-chheⁿ kah seng-thoân, chhiūⁿ Sim-chōng kah Lêng-hûn seng-hûn lāi-té ê hêng-chheⁿ kah seng-thoân, ē-tàng pang-chān lán liáu-kái tōa-chit-liōng hêng-chheⁿ sī án-ná hêng-sêng, sī án-ná éng-hióng in ê khoân-kéng.

## [KIP] Sim-tsōng kah Lîng-hûn sing-hûn
Lán Gîn-hô lāi-té ê Sim-tsōng kah Lîng-hûn sing-hûn, sī-m̄-sī tī Sian-hiō-tsō lāi-té?
Khó-lîng m̄-sī ooh!
M̄-koh lán ē-tàng tī tsit-ê hong-hiòng tshuē-tio̍h tsit-tsōo sió-miâ kiò-tsò Sim-tsōng kah Lîng-hûn ê huat-siā-sing-hûn.
Sim-tsōng-sing-hûn ê tsìng-sik miâ-tshing sī IC 1805, to̍h sī siòng-phìnn tsiànn-pîng tíng-kuân hit ê.
I ê guā-hîng ē hōo lâng siūnn-tio̍h hit-ê ū tāi-piáu-sìng ê sim-hîng hû-hō.
Tsit ê guā-hîng ìng-kai ū ha̍h kin-á-ji̍t ê tsîng-jîn-tseh!
Lîng-hûn-sing-hûn ê tsìng-sik miâ-tshing sī IC 1871, to̍h sī siòng-phìnn tò-pîng ē-kha hit ê.
Tī tsit ê sann-sik-tôo lāi-té, nn̄g ê sing-hûn lóng sī tī âng-kng khah kng, tse sī lîng-liōng khah kuân ê tsuí-sòo huat--tshut-lâi ê kng.
Tsit tsōo sing-hûn ê kng tsha-put-to ài kiânn 6000 nî tsiah ē kàu lán tsia.
Tsit nn̄g ê tuā-sè ka-ka--khí-lâi tsha-put-to ū 300 kng-nî tuā.
Gián-kiù hîng-tshenn kah sing-thuân, tshiūnn Sim-tsōng kah Lîng-hûn sing-hûn lāi-té ê hîng-tshenn kah sing-thuân, ē-tàng pang-tsān lán liáu-kái tuā-tsit-liōng hîng-tshenn sī án-ná hîng-sîng, sī án-ná íng-hióng in ê khuân-kíng.

## [English] The Heart and Soul Nebulas
Is the heart and soul of our Galaxy located in [Cassiopeia][Cassiopeia]?
Possibly not, but that is where two bright [emission nebulas][emission nebulas] nicknamed [Heart and Soul][Heart and Soul] can be found.
The [Heart Nebula][Heart Nebula], officially dubbed [IC 1805][IC 1805] and visible in the featured image on the upper right, has a shape reminiscent of a classical [heart symbol][heart symbol].
The shape is perhaps fitting for [Valentine's Day][Valentine's Day].
The [Soul Nebula][Soul Nebula] is officially designated IC 1871 and is visible on the lower left.
[Both nebulas][Both nebulas] shine brightly in the red light of [energized][energized] [hydrogen][hydrogen], one of three colors shown in [this three-color montage][this three-color montage].
[Light][Light] takes about 6,000 years to reach us from [these nebulas][these nebulas], which together span roughly 300 [light years][light years].
[Studies][Studies] of stars and clusters like those found in the [Heart][Heart] and [Soul][Soul] Nebulas have focused on how massive [stars form][stars form] and how they [affect their environment][affect their environment].


## 詞彙學習（漢羅/POJ/KIP/華語/English）
- 【心臟星雲】Sim-chōng-seng-hûn/Sim-tsōng-sing-hûn/心臟星雲/the Heart Nebula
- 【靈魂星雲】Lêng-hûn-seng-hûn/Lîng-hûn-sing-hûn/靈魂星雲/the Soul Nebula
- 【仙后座】Sian-hiō-chō/Sian-hiō-tsō/仙后座/Cassiopeia
- 【發射星雲】hoat-siā-seng-hûn/huat-siā-sing-hûn/發射星雲/emission nebula
- 【IC 1805】IC it-pat-khòng-ngó͘/IC it-pat-khòng-ngóo/IC 1805/IC 1805
- 【IC 1871】IC it-pat-chhit-it/IC it-pat-tshit-it/IC 1871/IC 1871
- 【水素】chúi-sò͘/tsuí-sòo/氫/hydrogen
- 【大質量恆星】tōa-chit-liōng hêng-chheⁿ/tuā-tsit-liōng hîng-tshenn/大質量恆星/massive star


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Cassiopeia]:https://en.wikipedia.org/wiki/Cassiopeia_(constellation)
[emission nebulas]:https://apod.nasa.gov/apod/emission_nebulae.html
[Heart and Soul]: http://www.youtube.com/watch?v=YsIL07eOqOU
[Heart Nebula]:https://apod.nasa.gov/apod/ap220214.html
[IC 1805]:https://apod.nasa.gov/apod/ap111025.html
[heart symbol]:http://en.wikipedia.org/wiki/Heart_(symbol)
[Valentine's Day]:https://en.wikipedia.org/wiki/Valentine%27s_Day
[Soul Nebula]:https://apod.nasa.gov/apod/ap180821.html
[Both nebulas]:https://apod.nasa.gov/apod/ap160924.html
[energized]:https://apod.nasa.gov/apod/ap030410.html
[hydrogen]:https://periodic.lanl.gov/1.shtml
[this three-color montage]:http://observatorioelche.blogspot.com/2023/01/heart-soul-nebulas-rgbha.html
[Light]:https://science.nasa.gov/ems/01_intro
[these nebulas]:https://apod.nasa.gov/apod/ap180823.html
[light years]:https://chandra.harvard.edu/photo/cosmic_distance.html
[Studies]:https://ui.adsabs.harvard.edu/abs/1999A%26AS..136..313S/abstract
[Heart]:https://en.wikipedia.org/wiki/Heart_Nebula
[Soul]:https://en.wikipedia.org/wiki/Soul_Nebula
[stars form]:https://apod.nasa.gov/apod/ap210630.html
[affect their environment]:https://s-media-cache-ak0.pinimg.com/564x/0a/4e/27/0a4e2732638c9d7532de25394eea6257.jpg

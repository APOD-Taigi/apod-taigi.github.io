---
title: 紅外線波段 厚塗粉 ê 七姊妹仔星團
date: 2023-02-19
publishdate: 2023-02-19T11:45:00+0800
tags: [七姊妹仔星團, 昴宿星團, 闊幅紅外線巡天探測衛星, WISE, M45, 雲絲, 金牛座, 太空船, 塗粉粒]
hero: https://apod.nasa.gov/apod/fap/image/2302/Pleiades_WiseAntonucci_960.jpg
summary: 這敢真正是彼个有名 ê 昴宿星團？昴宿星團上有名 ê 標誌是伊 ê 藍色恆星，這張圖是伊 ê 紅外線影像，伊週邊 ê 塗粉是比內底 ê 恆星閣較光。
---

{{% apod %}}

- 原始文章：[Seven Dusty Sisters in Infrared](https://apod.nasa.gov/apod/ap230219.html)
- 影像來源：[NASA](https://www.nasa.gov/), [WISE](https://www.nasa.gov/mission_pages/WISE/main/index.html), [IRSA](https://irsa.ipac.caltech.edu/Missions/wise.html), 資料處理 kah 版權：[Francesco Antonucci](mailto:ing.francescoantonucci@alice.it)
- 台文翻譯：[An-Li Tsai][An-Li Tsai] ([NCU][NCU])

## [漢羅] 紅外線波段 厚塗粉 ê 七姊妹仔星團
這敢真正是彼个有名 ê 昴宿星團？
[昴宿星團][Pleaides] 上有名 ê [標誌是伊 ê 藍色恆星][iconic blue stars]，這張圖是伊 ê [紅外線][infrared light] 影像，伊週邊 ê 塗粉是比內底 ê 恆星閣較光。
這張影像是 kā 三款紅外線信號 漆做 咱看有 ê 色彩（紅色 24 [micron][micron]，青色 12 micron，藍色 4.6 micron）。
底圖是 NASA ê 軌道衛星，[闊幅紅外線巡天探測衛星][Wide Field Infrared Survey Explorer] (WISE) 太空船 翕--ê。
昴宿星團 ê 編號是 [M45][M45]，偏名叫做 [七姊妹仔星團][Seven Sisters]。
無拄好，這馬伊 ê 頭前 [有雲飄過][passing dust cloud]。
昴宿星團內底 ê 大質量恆星發出 ê 光 kah [風][wind] 會 kā 細粒 [塗粉粒][dust particles] 歕走，賰 ê 塗粉會裂開，變做 [雲絲][filaments]，就像圖按呢。
[昴宿星團][the Pleiades] 就 tī [金牛座][Taurus] ê 方向，離咱差不多有 450 光年遠。 
照這个距離來估算，這張影像差不多有 20 [光年][light years] 闊。


## [POJ] Âng-gōa-sòaⁿ pho-tōaⁿ kāu thô͘-hún ê Chhit-chí-mōe-á seng-thoân
Che kám chin-chiàⁿ sī hit-ê ū-miâ ê Báu-siù-seng-thoân?
Báu-siù-seng-thoân siōng ū-miâ ê piau-chì sī i ê nâ-sek hêng-chheⁿ, chit tiuⁿ tô͘ sī i ê âng-gōa-sòaⁿ iáⁿ-siōng, i chiu-piⁿ ê thô͘-hún sī pí lāi-té ê hêng-chheⁿ koh khah kng.
Chit tiuⁿ iáⁿ-siōng sī kā saⁿ khoán âng-gōa-sòaⁿ sìn-hō chhat chò lán khòaⁿ-ū ê sek-chhái (âng-sek 24 micron, chheⁿ-sek 12 micron, nâ-sek 4.6 micron).
Té-tô͘ sī NASA ê kúi-tō ōe-chheⁿ, Khoah-pak Âng-gōa-sòaⁿ Sûn-thian Thàm-chhek Ōe-chheⁿ (WISE) thài-khong-chûn hip--ê.
Báu-siù-seng-thoân ê pian-hō sī M45, phian-miâ kiò chò Chhit-chí-mōe-á seng-thoân.
Bô tú-hó, chit-má i ê thâu-chêng ū hûn phiau kòe.
Báu-siù-seng-thoân lāi-té ê tōa-chit-liōng hêng-chheⁿ hoat--chhut ê kng kah hong ē kā sè-lia̍p thô͘-hún-lia̍p pûn cháu, chhun ê thô͘-hún ē li̍h khui, piàn-chò hûn-si, to̍h chhiūⁿ tô͘ án-ni.
Báu-siù-seng-thoân to̍h tī Kim-gû-chō ê hong-hiòng, lī lán chha-put-to ū 450 kng-nî hn̄g. 
Chiàu chit-ê kū-lī lâi kó͘-sǹg, chit tiuⁿ iáⁿ-siōng chha-put-to ū 20 kng-nî khoah.


## [KIP] Âng-guā-suànn pho-tuānn kāu thôo-hún ê Tshit-tsí-muē-á sing-thuân
Tse kám tsin-tsiànn sī hit-ê ū-miâ ê Báu-siù-sing-thuân?
Báu-siù-sing-thuân siōng ū-miâ ê piau-tsì sī i ê nâ-sik hîng-tshenn, tsit tiunn tôo sī i ê âng-guā-suànn iánn-siōng, i tsiu-pinn ê thôo-hún sī pí lāi-té ê hîng-tshenn koh khah kng.
Tsit tiunn iánn-siōng sī kā sann khuán âng-guā-suànn sìn-hō tshat tsò lán khuànn-ū ê sik-tshái (âng-sik 24 micron, tshenn-sik 12 micron, nâ-sik 4.6 micron).
Té-tôo sī NASA ê kuí-tō uē-tshenn, Khuah-pak Âng-guā-suànn Sûn-thian Thàm-tshik Uē-tshenn (WISE) thài-khong-tsûn hip--ê.
Báu-siù-sing-thuân ê pian-hō sī M45, phian-miâ kiò tsò Tshit-tsí-muē-á sing-thuân.
Bô tú-hó, tsit-má i ê thâu-tsîng ū hûn phiau kuè.
Báu-siù-sing-thuân lāi-té ê tuā-tsit-liōng hîng-tshenn huat--tshut ê kng kah hong ē kā sè-lia̍p thôo-hún-lia̍p pûn tsáu, tshun ê thôo-hún ē li̍h khui, piàn-tsò hûn-si, to̍h tshiūnn tôo án-ni.
Báu-siù-sing-thuân to̍h tī Kim-gû-tsō ê hong-hiòng, lī lán tsha-put-to ū 450 kng-nî hn̄g. 
Tsiàu tsit-ê kū-lī lâi kóo-sǹg, tsit tiunn iánn-siōng tsha-put-to ū 20 kng-nî khuah.

## [English] Seven Dusty Sisters in Infrared

Is this really the famous Pleaides star cluster?
Known for its [iconic blue stars][iconic blue stars], the [Pleaides][Pleaides 1] is shown here in [infrared light][infrared light] where the surrounding dust outshines the stars.
Here three infrared colors have been mapped into visual colors (R=24, G=12, B=4.6 [micron][micron]s).
The base images were taken by NASA's orbiting [Wide Field Infrared Survey Explorer][Wide Field Infrared Survey Explorer] (WISE) spacecraft.
Cataloged as [M45][M45] and nicknamed the [Seven Sisters][Seven Sisters], the [Pleiades][Pleiades 2] star cluster is by chance situated in a [passing dust cloud][passing dust cloud].
The light and [wind][wind]s from the massive Pleiades stars preferentially repel smaller [dust particles][dust particles], causing the dust to become stratified into [filaments][filaments], as seen.
The featured image spans about 20 [light years][light years] at the distance of [the Pleiades][the Pleiades], which lies about 450 light years distant toward the constellation of the Bull ([Taurus][Taurus]).

      
## 詞彙學習（漢羅/POJ/KIP/華語/English）
- 【七姊妹仔星團】Chhit-chí-mōe-á seng-thoân/Tshit-tsí-muē-á sing-thuân/七姊妹星團/Seven Sisters star cluster
- 【昴宿星團】Báu-siù-seng-thoân/Báu-siù-sing-thuân/昴宿星團/Pleaides star cluster
- 【闊幅紅外線巡天探測衛星】Khoah-pak Âng-gōa-sòaⁿ Sûn-thian Thàm-chhek ōe-chheⁿ/Khuah-pak Âng-guā-suànn Sûn-thian Thàm-tshik uē-tshenn/廣域紅外線巡天探測衛星/Wide Field Infrared Survey Explorer (WISE)
- 【M45】M sì-cha̍p-gō͘/M sì-tsa̍p-gōo/M45/M45
- 【雲絲】hûn-si/hûn-si/絲狀結構/filaments
- 【金牛座】Kim-gû-chō/Kim-gû-tsō/金牛座/Taurus
- 【太空船】thài-khong-chûn/thài-khong-tsûn/太空船/spacecraft
- 【塗粉粒】thô͘-hún-lia̍p/thôo-hún-lia̍p/灰塵粒/dust particle



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[iconic blue stars]:https://apod.nasa.gov/apod/ap140225.html
[Pleaides 1]:https://en.wikipedia.org/wiki/Pleiades
[infrared light]:https://science.nasa.gov/ems/07_infraredwaves
[micron]:https://en.wikipedia.org/wiki/Micrometre
[Wide Field Infrared Survey Explorer]:https://en.wikipedia.org/wiki/Wide-field_Infrared_Survey_Explorer
[M45]:https://apod.nasa.gov/apod/ap161019.html
[Seven Sisters]:https://en.wikipedia.org/wiki/Pleiades#Origin_of_name
[Pleiades 2]:https://arxiv.org/abs/0810.1592
[passing dust cloud]:https://apod.nasa.gov/apod/ap171114.html
[wind]:https://www.boredpanda.com/blog/wp-content/uploads/2015/05/dogs-on-joyrides-16__605.jpg
[dust particles]:https://apod.nasa.gov/apod/ap030706.html
[filaments]:https://apod.nasa.gov/apod/ap120215.html
[light years]:https://spaceplace.nasa.gov/light-year/en/
[the Pleiades]:https://upload.wikimedia.org/wikipedia/commons/e/e1/M45map.jpg
[Taurus]:https://en.wikipedia.org/wiki/Taurus_(constellation)


---
title: 北落師門 厚塗粉 ê 石屑仔盤
date: 2023-05-11
publishdate: 2023-05-11T11:45:00+0800
tags: [free2share, 北落師門, 南魚座, 紅外線, 輻射源, 超額, 地面望遠鏡, 太空望遠鏡, 石屑仔盤, James Webb 太空望遠鏡, 環溝仔, 比例尺, 天文單位, AU, 踅星環, 海王星, Kuiper 帶, 行星系統, 太陽系]
hero: https://apod.nasa.gov/apod/image/2305/STSCI_FomalhautDisk1024.png
summary: 北落師門是一粒足光 ê 恆星，kah 咱地球 ê 距離是 25 光年，tī 南魚座 ê 方向遐。
categories: [podcast]
vocals: [蔡老師]
---

{{% apod %}}

- 原始文章：[Fomalhaut's Dusty Debris Disk](https://apod.nasa.gov/apod/ap230511.html)
- 影像來源：[NASA](https://www.nasa.gov), [ESA](https://www.esa.int/), [CSA](https://www.asc-csa.gc.ca/eng/), 資料處理：András Gáspár (Univ. of Arizona), Alyssa Pagan ([STScI](https://www.stsci.edu)), 科學目的：[A. Gáspár (Univ. of Arizona) et al.](https://arxiv.org/abs/2305.03789)
- 台文翻譯：[An-Li Tsai][An-Li Tsai] ([NCU][NCU])

{{< podcast "clixac9p60bp801vm9dp6fn7r" >}}

## [漢羅] 北落師門 厚塗粉 ê 石屑仔盤
[北落師門][Fomalhaut] 是一粒足光 ê 恆星，kah 咱地球 ê [距離][voyage] 是 25 光年，tī [南魚座][Piscis Austrinus] ê 方向遐。
天文學家 tī 1980 年代 ê 時陣，頭一擺 [注意著][noticed] 伊有超額 ê 紅外線輻射。
了後，太空 kah 地面望遠鏡 ê 觀測結果 [開始知影][have since] 講，這个紅外線輻射源是厚塗粉 ê 石屑仔盤。
這是行星系統 ê [證據][evidence for]，中央是一粒高溫、少年 ê 恆星。
[這張清楚 ê 紅外線影像][But this sharp infrared image] 是 James Webb 太空望遠鏡 ê MIRI kha-mé-lah 翕--ê。
有翕著以前毋捌翕著 ê 北落師門 ê 石屑仔盤 足清楚 ê 細節，包括 tī 外部環 ê 大型塗粉雲，這可能是天體相挵 ê 證據。
嘛有翕著內部環 kah 環溝仔，這个形體應該是藏 tī 雲內底，咱猶看袂著 ê 行星 leh 維持--ê。
倒爿下跤是 [圖 ê 比例尺，單位是 天文單位 AU][An image scale bar in au]，就是地球到太陽 ê 平均距離。
北落師門 ê 外部踅星塗粉環 到 中心恆星 ê 距離，是咱太陽系 [Kuiper 帶][Kuiper Belt] 到太陽 ê 兩倍遠。
Kuiper 帶踅 tī 海王星軌道外口，主要 ê 成員是冰組成 ê 細粒天體 kah 石屑仔。

## [POJ] Pak-lo̍h-su-mn̂g kāu thô͘-hún ê Chioh-sap-á-pôaⁿ
Pak-lo̍h-su-mn̂g sī chi̍t lia̍p chiok kng ê hêng-chhiⁿ, kah lán Tē-kiû ê kū-lī sī 25 kng-nî, tī Lâm-hî-chō ê hong-hiòng hiah.
Thian-bûn-ha̍k-ka tī 1980 nî-tāi ê sî-chūn, thâu chi̍t pái chù-ì tio̍h i ū chhiau-gia̍h ê âng-gōa-sòaⁿ hok-siā.
Liáu-āu, thài-khong kah tē-bīn-bōng-oán-kiàⁿ ê koan-chhek kiat-kó khai-sí chai-iáⁿ kóng, chit ê âng-gōa-sòaⁿ hok-siā-goân sī kāu thô͘-hún ê chioh-sap-á-pôaⁿ.
Che sī kiâⁿ-chhiⁿ-hē-thóng ê chèng-kù, tiong-ng sī chi̍t lia̍p ko-un, siàu-liân ê hêng-chhiⁿ.
Chit tiuⁿ chheng-chhó ê âng-gōa-sòaⁿ iáⁿ-siōng sī James Webb thài-khong-bōng-oán-kiàⁿ ê MIRI kha-mé-lah hip--ê.
Ū hip-tio̍h í-chêng m̄-bat hip-tio̍h ê Pak-lo̍h-su-mn̂g ê chioh-sap-á-pôaⁿ chiok chheng-chhó ê sè-chiat, pau-koat tī gōa-pō͘-khoân ê tōa-hêng thô͘-hún-hûn, che khó-lêng sī thian-thé sio-lòng ê chèng-kù.
Mā ū hip-tio̍h lōe-pō͘-khoân kah khoân-kau-á, chi̍t-ê hêng-thé èng-kai sī chhàng tī hûn lāi-té, lán iáu khòaⁿ bē-tio̍h ê kiâⁿ-chhiⁿ leh ūi-chhiⁿ--ê.
Tò-pêng ē-kha sī tô͘ ê pí-lē-chhioh, tan-ūi sī thian-bûn-tan-ūi AU, to̍h sī Tē-kiû kāu Thài-iông ê pêng-kun kū-lī.
Pak-lo̍h-su-mn̂g ê gōa-pō͘ se̍h-chhiⁿ thô͘-hún-khoân kàu tiong-sim hêng-chhiⁿ ê kū-lī, sī lán Thài-iông-hē Kuiper tòa kàu Thài-iông ê nn̄g pōe hn̄g.
Kuiper tòa se̍h tī Hái-ông-chhiⁿ kúi-tō gōa-kháu, chú-iàu ê sêng-goân sī peng cho͘-sêng ê sè-lia̍p thian-thé kah chioh-sap-á.

## [KIP] Pak-lo̍h-su-mn̂g kāu thôo-hún ê Tsioh-sap-á-puânn
Pak-lo̍h-su-mn̂g sī tsi̍t lia̍p tsiok kng ê hîng-tshinn, kah lán Tē-kiû ê kū-lī sī 25 kng-nî, tī Lâm-hî-tsō ê hong-hiòng hiah.
Thian-bûn-ha̍k-ka tī 1980 nî-tāi ê sî-tsūn, thâu tsi̍t pái tsù-ì tio̍h i ū tshiau-gia̍h ê âng-guā-suànn hok-siā.
Liáu-āu, thài-khong kah tē-bīn-bōng-uán-kiànn ê kuan-tshik kiat-kó khai-sí tsai-iánn kóng, tsit ê âng-guā-suànn hok-siā-guân sī kāu thôo-hún ê tsioh-sap-á-puânn.
Tse sī kiânn-tshinn-hē-thóng ê tsìng-kù, tiong-ng sī tsi̍t lia̍p ko-un, siàu-liân ê hîng-tshinn.
Tsit tiunn tshing-tshó ê âng-guā-suànn iánn-siōng sī James Webb thài-khong-bōng-uán-kiànn ê MIRI kha-mé-lah hip--ê.
Ū hip-tio̍h í-tsîng m̄-bat hip-tio̍h ê Pak-lo̍h-su-mn̂g ê tsioh-sap-á-puânn tsiok tshing-tshó ê sè-tsiat, pau-kuat tī guā-pōo-khuân ê tuā-hîng thôo-hún-hûn, tse khó-lîng sī thian-thé sio-lòng ê tsìng-kù.
Mā ū hip-tio̍h luē-pōo-khuân kah khuân-kau-á, tsi̍t-ê hîng-thé ìng-kai sī tshàng tī hûn lāi-té, lán iáu khuànn bē-tio̍h ê kiânn-tshinn leh uī-tshinn--ê.
Tò-pîng ē-kha sī tôo ê pí-lē-tshioh, tan-uī sī thian-bûn-tan-uī AU, to̍h sī Tē-kiû kāu Thài-iông ê pîng-kun kū-lī.
Pak-lo̍h-su-mn̂g ê guā-pōo se̍h-tshinn thôo-hún-khuân kàu tiong-sim hîng-tshinn ê kū-lī, sī lán Thài-iông-hē Kuiper tuà kàu Thài-iông ê nn̄g puē hn̄g.
Kuiper tuà se̍h tī Hái-ông-tshinn kuí-tō guā-kháu, tsú-iàu ê sîng-guân sī ping tsoo-sîng ê sè-lia̍p thian-thé kah tsioh-sap-á.

## [English] Fomalhaut's Dusty Debris Disk
[Fomalhaut][Fomalhaut] is a bright star, a 25 light-year [voyage][voyage] from planet Earth in the direction of the constellation [Piscis Austrinus][Piscis Austrinus].
Astronomers first [noticed][noticed] Fomalhaut's excess infrared emission in the 1980s.
Space and ground-based telescopes [have since][have since] identified the infrared emission's source as a disk of dusty debris, [evidence for][evidence for] a planetary system surrounding the hot, young star.
[But this sharp infrared image][But this sharp infrared image] from the James Webb Space Telescope's MIRI camera reveals details of Fomalhaut's debris disk never before seen, including a large dust cloud in the outer ring that is possible evidence for colliding bodies, and an inner dust disk and gap likely shaped and maintained by embedded but unseen planets.
[An image scale bar in au][An image scale bar in au] or astronomical units, the average Earth-Sun distance, appears at the lower left.
Fomalhaut's outer circumstellar dust ring lies at about twice the distance of our own Solar System's [Kuiper Belt][Kuiper Belt] of small icy bodies and debris beyond the orbit of Neptune.

## 詞彙學習

|漢羅|POJ|KIP|華語|English|
|-|-|-|-|-|
|北落師門|Pak-lo̍h-su-mn̂g|Pak-lo̍h-su-mn̂g|北落師門|Fomalhaut|
|石屑仔盤|chioh-sap-á-pôaⁿ|tsioh-sap-á-puânn|碎片盤|debris disk|
|南魚座|Lâm-hî-chō|Lâm-hî-tsō|南魚座|Piscis Austrinus|
|紅外線|âng-gōa-sòaⁿ|âng-guā-suànn|紅外線|infrared|
|輻射源|hok-siā-goân|hok-siā-guân|輻射源|emission source|
|超額|chhiau-gia̍h|tshiau-gia̍h|過量|excess|
|地面望遠鏡|tē-bīn-bōng-oán-kiàⁿ|tē-bīn-bōng-uán-kiànn|地面望遠鏡|ground-based telescopes|
|太空望遠鏡|thài-khong-bōng-oán-kiàⁿ|thài-khong-bōng-uán-kiànn|太空望遠鏡|space telescopes|
|James Webb 太空望遠鏡|James Webb thài-khong-bōng-oán-kiàⁿ|James Webb thài-khong-bōng-uán-kiànn|詹姆斯·韋伯太空望遠鏡|the James Webb Space Telescope|
|環溝仔|khoân-kau-á|khuân-kau-á|環縫|gap|
|比例尺|pí-lē-chhioh|pí-lē-tshioh|比例尺|scale|
|天文單位|thian-bûn tan-ūi|thian-bûn tan-uī|天文單位|astronomical units (AU)|
|踅星塗粉環|se̍h-chhiⁿ thô͘-hún-khoân|se̍h-tshinn thôo-hún-khuân|星周塵埃環|circumstellar dust ring|
|海王星|Hái-ông-chhiⁿ|Hái-ông-tshinn|海王星|Neptune|
|Kuiper 帶|Kuiper tòa|Kuiper tuà|古柏帶|Kuiper Belt|
|行星系統|kiâⁿ-chhiⁿ-hē-thóng|kiânn-tshinn-hē-thóng|行星系統|planetary system|
|太陽系|Thài-iông-hē|Thài-iông-hē|太陽系|Solar System|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Fomalhaut]:https://en.wikipedia.org/wiki/Fomalhaut
[voyage]:https://en.wikipedia.org/wiki/Rocannon%27s_World
[Piscis Austrinus]:https://en.wikipedia.org/wiki/Piscis_Austrinus
[noticed]:https://apod.nasa.gov/apod/ap980423.html
[have since]:https://apod.nasa.gov/apod/ap050701.html
[evidence for]:https://www.adamblockphotos.com/fomalhaut-debris-disk.html
[But this sharp infrared image]:https://webbtelescope.org/contents/news-releases/2023/news-2023-109
[An image scale bar in au]:https://webbtelescope.org/contents/media/images/2023/109/01GWWHHHT27VZEQ5D1MK6EHD46
[Kuiper Belt]:https://solarsystem.nasa.gov/solar-system/kuiper-belt/overview/

---
title: Tī 青苔頂懸 ê 水熊蟲
date: 2023-05-21
publishdate: 2023-05-21T11:45:00+0800
tags: [青苔, 水熊蟲, 外星人, 絕對零度, 沸點, 輻射, 氣壓, 極端生物, 外星生物, 發射, 登陸, 火星, 火衛一 Phobos, 電子顯微鏡相片, 毫米]
hero: https://apod.nasa.gov/apod/fap/image/2305/tardigrade_eyeofscience_960.jpg
summary: 這敢是外星人？可能毋是，毋過 tī 地球頂懸所有 ê 生物內底，水熊蟲可能是上接近--ê。
---

{{% apod %}}

- 原始文章：[Tardigrade in Moss](https://apod.nasa.gov/apod/ap230521.html)
- 影像來源 kah 版權：Nicole Ottawa & Oliver Meckes / Eye of Science / [Science Source Images](http://www.sciencesource.com/)
- 天頂予你 ê 禮物：[你 ê APOD 生日相片是佗一張？](https://apod.nasa.gov/apod/calendar/allyears.html) (post 1995)
- 台文翻譯：[An-Li Tsai][An-Li Tsai] ([NCU][NCU])

## [漢羅] Tī 青苔頂懸 ê 水熊蟲
這敢是外星人？
可能毋是，毋過 tī 地球頂懸所有 ê 生物內底，[水熊蟲][tardigrade] 可能是上倚--ê。
這是因為咱知影講，[水熊蟲][tardigrades] 是會當無食無啉幾若十冬嘛猶活咧 ê 生物。
In 會當活 tī 溫度 giōng 欲 [絕對零度][absolute zero] 到 沸點以上 ê 範圍，會當活 tī 氣壓 0 以上 到 比 [海底][ocean floors] 壓力閣較懸 ê 範圍，嘛會當直接 活 tī 危險 ê [輻射][radiations] 下底。
這寡 [極端生物][extremophiles] 大範圍 ê 生存能力，tī 2011 年 ê 時陣，捌 tī 踅地球 ê 太空船外口 [試驗過][tested]。
[水熊蟲][Tardigrades 1] 會按呢耐操，一部份是因為 in 有法度修復 in 家己 ê [DNA][DNA]，而且會 kā in 身軀內底 ê 水減到賰幾葩。
有一寡 [微型水熊蟲][miniature water-bears] 差一點仔就變做外星生物矣。
Tī 2011 年 ê 時陣，in 去 hŏng 發射到火星 ê 衛星 [火衛一 Phobos][Phobos]，按算 tī 2021 年 ê 時陣，才閣發射轉來到地球 ê 衛星 月球頂懸。
毋過 [2011 年 ê 發射][former] 失敗矣，[2021 年 ê 登陸][latter] 摔歹去矣。
Tī 地球大部分 ê 所在，[水熊蟲][Tardigrades 2] 是比 [人類][human] 閣較捷看著。
[這張][Pictured here] 加強色彩 ê [電子顯微鏡相片][electron micrograph] 內底，有一隻 毫米長 ê 水熊蟲 tī [青苔][moss] 頂懸咧爬。

## [POJ] Tī Chheⁿ-tî téng-koân ê Chúi-hîm-thang
Che kám-sī gōa-chheⁿ-lâng?
Khó-lêng m̄-sī, m̄-koh tī Tē-kiû téng-koân só͘-ū ê seng-bu̍t lāi-té, chúi-hîm-thâng khó-lêng sī siōng óa--ê.
Che sī in-ūi lán chai-iáⁿ kóng, chúi-hîm-thâng sī ē-tàng bô chia̍h bô lîm kúi-ā cha̍p tang mā iáu oa̍h leh ê seng-bu̍t.
In ē-tàng oa̍h tī un-tō͘ giōng beh choa̍t-tùi-lêng-tō͘ kàu hut-tiám í-siōng ê hoān-ûi, ē-tàng oa̍h tī khì-ap 0 í-siōng kàu pí hái-té ap-le̍k koh khah koân ê hoān-ûi, mā ē-tàng ti̍t-chiap oa̍h tī hûi-hiám ê hok-siā ē-té.
Chit-kóa ke̍k-toan-seng-bu̍t tōa hoān-ûi ê seng-chûn lêng-le̍k, tī 2011 nî ê sî-chūn, bat tī se̍h Tē-kiû ê thài-khong-chûn gōa-kháu chhì-giām kòe.
Chúi-hîm-thang ē án-ni nāi-chhau, chi̍t-pō͘-hūn sī in-ūi in ū hoat-tō͘ siu-ho̍k in ka-tī ê DNA, jî-chhiáⁿ ē kā in sin-khu lāi-té ê chúi kiám kàu chhun kui pha.
Ū chi̍t-kóa bî-hêng chúi-hîm-thâng chha chi̍t-tiám-á to̍h piàn-chò gōa-chheⁿ-seng-bu̍t ah.
Tī 2011 nî ê sî-chūn, in khì hŏng hoat-siā kàu Hóe-chheⁿ ê ūi-chheⁿ Hóe-ūi-it Phobos, àn-sǹg tī 2021 nî ê sî-chūn, chiah koh hoat-siā tńg-lâi Tē-kiû ê ūi-chheⁿ Goe̍h-kiû téng-koân.
M̄-koh 2011 nî ê hoat-siā sit-pāi ah, 2021 nî ê teng-lio̍k siak phái-khì ah.
Tī Tē-kiû tōa-pō͘-hūn ê só͘-chāi, chúi-hîm-thâng sī pí jîn-lūi koh khah 接 khòaⁿ--tio̍h.
Chit-tiuⁿ ka-kiông sek-chhái ê tiān-chú hián-bî-kiàⁿ siòng-phìⁿ lāi-té, ū chi̍t-chiah hô-bí tn̂g ê chúi-hîm-thâng tī chheⁿ-tî téng-koân leh pê.

## [KIP] Tī Tshenn-tî tíng-kuân ê Tsuí-hîm-thang
Tse kám-sī guā-tshenn-lâng?
Khó-lîng m̄-sī, m̄-koh tī Tē-kiû tíng-kuân sóo-ū ê sing-bu̍t lāi-té, tsuí-hîm-thâng khó-lîng sī siōng uá--ê.
Tse sī in-uī lán tsai-iánn kóng, tsuí-hîm-thâng sī ē-tàng bô tsia̍h bô lîm kuí-ā tsa̍p tang mā iáu ua̍h leh ê sing-bu̍t.
In ē-tàng ua̍h tī un-tōo giōng beh tsua̍t-tuì-lîng-tōo kàu hut-tiám í-siōng ê huān-uî, ē-tàng ua̍h tī khì-ap 0 í-siōng kàu pí hái-té ap-li̍k koh khah kuân ê huān-uî, mā ē-tàng ti̍t-tsiap ua̍h tī huî-hiám ê hok-siā ē-té.
Tsit-kuá ki̍k-tuan-sing-bu̍t tuā huān-uî ê sing-tsûn lîng-li̍k, tī 2011 nî ê sî-tsūn, bat tī se̍h Tē-kiû ê thài-khong-tsûn guā-kháu tshì-giām kuè.
Tsuí-hîm-thang ē án-ni nāi-tshau, tsi̍t-pōo-hūn sī in-uī in ū huat-tōo siu-ho̍k in ka-tī ê DNA, jî-tshiánn ē kā in sin-khu lāi-té ê tsuí kiám kàu tshun kui pha.
Ū tsi̍t-kuá bî-hîng tsuí-hîm-thâng tsha tsi̍t-tiám-á to̍h piàn-tsò guā-tshenn-sing-bu̍t ah.
Tī 2011 nî ê sî-tsūn, in khì hŏng huat-siā kàu Hué-tshenn ê uī-tshenn Hué-uī-it Phobos, àn-sǹg tī 2021 nî ê sî-tsūn, tsiah koh huat-siā tńg-lâi Tē-kiû ê uī-tshenn Gue̍h-kiû tíng-kuân.
M̄-koh 2011 nî ê huat-siā sit-pāi ah, 2021 nî ê ting-lio̍k siak phái-khì ah.
Tī Tē-kiû tuā-pōo-hūn ê sóo-tsāi, tsuí-hîm-thâng sī pí jîn-luī koh khah 接 khuànn--tio̍h.
Tsit-tiunn ka-kiông sik-tshái ê tiān-tsú hián-bî-kiànn siòng-phìnn lāi-té, ū tsi̍t-tsiah hô-bí tn̂g ê tsuí-hîm-thâng tī tshenn-tî tíng-kuân leh pê.

## [English] Tardigrade in Moss
Is this an alien?
Probably not, but of all the animals on Earth, the [tardigrade][tardigrade] might be the best candidate.
That's because [tardigrades][tardigrades] are known to be able to go for decades without food or water, to survive temperatures from near [absolute zero][absolute zero] to well above the boiling point of water, to survive pressures from near zero to well above that on [ocean floors][ocean floors], and to survive direct exposure to dangerous [radiations][radiations].
The far-ranging survivability of these [extremophiles][extremophiles] was [tested][tested] in 2011 _outside_ an orbiting space shuttle.
[Tardigrades][Tardigrades 1] are so durable partly because they can repair their own [DNA][DNA] and reduce their body water content to a few percent.
Some of these [miniature water-bears][miniature water-bears] almost _became_ extraterrestrials in 2011 when they were launched toward to the Martian moon [Phobos][Phobos], and again in 2021 when they were launched toward Earth's own moon, but the [former][former] launch failed, and the [latter][latter] landing crashed.
[Tardigrades][Tardigrades 2] are more common than [human][human]s across most of the Earth.
[Pictured here][Pictured here] in a color-enhanced [electron micrograph][electron micrograph], a millimeter-long tardigrade crawls on [moss][moss].

## 詞彙學習（漢羅/POJ/KIP/華語/English）
- 【青苔】chheⁿ-tî/tshenn-tî/苔蘚/moss
- 【水熊蟲】chúi-hîm-thâng/tsuí-hîm-thâng/緩步動物門/tardigrades
- 【外星人】gōa-chheⁿ-lâng/guā-tshenn-lâng/外星人/alien
- 【絕對零度】choa̍t-tùi-lêng-tō͘/tsua̍t-tuì-lîng-tōo/絕對零度/absolute zero
- 【沸點】hut-tiám/hut-tiám/沸點/the boiling point of water
- 【輻射】hok-siā/hok-siā/輻射/radiations
- 【氣壓】khì-ap/khì-ap/氣壓/atmospheric pressure
- 【極端生物】ke̍k-toan-seng-bu̍t/ki̍k-tuan-sing-bu̍t/極端生物/extremophiles
- 【外星生物】gōa-chheⁿ-seng-bu̍t/guā-tshenn-sing-bu̍t/外星生物/extraterrestrials
- 【發射】hoat-siā/huat-siā/發射/launch
- 【登陸】teng-lio̍k/ting-lio̍k/登陸/landing
- 【火衛一 Phobos】Hóe-ūi-it Phobos/Hué-uī-it Phobos/火衛一福波斯/Phobos
- 【微型水熊蟲】bî-hêng chúi-hîm-thâng/bî-hîng tsuí-hîm-thâng/微型水熊蟲/miniature water-bears
- 【火星】Hóe-chheⁿ/Hué-tshenn/火星/Mars
- 【電子顯微鏡相片】tiān-chú hián-bî-kiàⁿ siòng-phìⁿ/tiān-tsú hián-bî-kiànn siòng-phìnn/電子顯微鏡相片/electron micrograph
- 【毫米】hô-bí/hô-bí/毫米/millimeter

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[tardigrade]:https://en.wikipedia.org/wiki/Tardigrade
[tardigrades]:http://www.youtube.com/watch?v=6H0E77TdYnY
[absolute zero]:https://en.wikipedia.org/wiki/Absolute_zero
[ocean floors]:https://en.wikipedia.org/wiki/Seabed
[radiations]:https://srag.jsc.nasa.gov/SpaceRadiation/What/What.cfm
[extremophiles]:https://apod.nasa.gov/apod/ap090830.html
[tested]:http://tardigradesinspace.blogspot.com/
[Tardigrades 1]:http://www.youtube.com/watch?v=7W194GQ6fHI
[DNA]:https://apod.nasa.gov/apod/ap120821.html
[miniature water-bears]:https://bigthink.com/surprising-science/scientists-finally-figure-out-why-the-water-bear-is-nearly-unstoppable/
[Phobos]:https://apod.nasa.gov/apod/ap121028.html
[former]:https://en.wikipedia.org/wiki/Living_Interplanetary_Flight_Experiment
[latter]:https://en.wikipedia.org/wiki/Beresheet
[Tardigrades 2]:http://serc.carleton.edu/microbelife/topics/tardigrade/index.html
[human]:https://apod.nasa.gov/apod/ap190818.html
[Pictured here]:https://www.custom-images.sciencesource.com/science-source-blog/2018/4/30/water-bears-tardigrades-pmr52
[electron micrograph]:https://en.wikipedia.org/wiki/Electron_micrograph
[moss]:https://en.wikipedia.org/wiki/Moss

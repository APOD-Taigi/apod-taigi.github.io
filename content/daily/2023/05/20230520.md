---
title: 加利略四大衛星 ê 木衛二 Europa
date: 2023-05-20
publishdate: 2023-05-20T11:45:00+0800
tags: [free2share, 木衛二 Europa, 加利略四大衛星, 衛星, 木衛, 木星系統, 木星, 加利略太空船, 潮汐力, 長株圓, 長株圓軌道, 潮汐作用]
hero: https://apod.nasa.gov/apod/fap/image/2305/PIA19048europa1024.jpg
summary: 咱若是 tī 1990 年代後半看 tùi 木星系統 就會發現 加利略太空船有記錄著 Europa 衛星足精彩 ê 影像。
categories: [podcast]
vocals: [阿錕]
---

{{% apod %}}

- 原始文章：[Galileo's Europa](https://apod.nasa.gov/apod/ap230520.html)
- 影像來源：[NASA](https://www.nasa.gov/), [JPL-Caltech](http://www.jpl.nasa.gov/), [SETI Institute](http://www.seti.org), Cynthia Phillips, Marty Valenti
- 台文翻譯：[An-Li Tsai][An-Li Tsai] ([NCU][NCU])

{{< podcast "clig973rd00e401uxgw226d3o" >}}

## [漢羅] 加利略四大衛星 ê 木衛二 Europa
咱若是來看 1990 年代後半木星系統 ê 資料，就會發現 [加利略太空船][Galileo spacecraft] 有記錄著 木衛二 Europa 足精彩 ê 影像。
這粒衛星 ê 表面冰層下底有一重足深 ê 全球性海洋。
這張加利略四大衛星 ê 木衛二 Europa ê 影像資料已經 [重新處理過][remastered here]。
這擺有改善資料校正 ê 方式，才有法度產生彩色影像。
按呢產生 ê 色彩 kah 咱目睭看著 ê 較 相-siâng。
木衛二 Europa 表面足長 ê 彎曲痕跡，[暗示講遐有地下水][hint at the subsurface liquid water]。
木星 ê 衛星踅木星 ê 長株圓軌道 leh 行。
[木衛二 Europa][the large moon experiences] 面頂 ê 潮汐作用提供能量，予伊 ê 海洋保持液體 ê 形態。
毋閣閣較 [趣味][tantalizing] ê 是，就算是無太陽光，伊嘛是會當提供支持性命 ê 能量。
所以 [木衛二 Europa][making Europa] 就變做是 地球 以外上有可能有性命 ê 所在。
毋知啥物款生物會當 tī 深閣暗 ê 地下海洋生存發展咧？
是講地球家己嘛是有 [tī 極地生存 ê 蝦仔][extreme shrimp] 就是。

## [POJ] Ka-lī-lio̍h Sù-tōa-ūi-chhiⁿ ê Bo̍k-ūi-jī Europa
Lán nā-sī lâi khòaⁿ i̍t-kiú-kiú-khòng nî-tāi āu-poàn Bo̍k-chhiⁿ-hē-thóng ê chu-liāu, to̍h ē hoat-hiān Ka-lī-lio̍h Thài-khong-chûn ū kì-lo̍k tio̍h Bo̍k-ūi-jī Europa chiok cheng-chhái ê iáⁿ-siōng.
Chi̍t-lia̍p ūi-chhiⁿ ê piáu-bīn peng-chân ē-té ū chi̍t-têng chiok chhim ê choân-kiû-sèng hái-iûⁿ.
Chit-tiuⁿ Ka-lī-lio̍h Sù-tōa-ūi-chhiⁿ ê Bo̍k-ūi-jī Europa ê iáⁿ-siōng chu-liāu í-keng tiông-sin chhú-lí kòe.
Chit-pái ū kái-siān chu-liāu kàu-chèng ê hong-sek, chiah ū-hoat-tō͘ sán-seng chhái-sek iáⁿ-siōng.
Án-ne sán-seng ê sek-chhái kah lán ba̍k-chiu khòaⁿ--tio̍h ê khah sio-siâng.
Bo̍k-ūi-jī Europa piáu-bīn chiok tn̂g ê oan-khiau hûn-jiah, àm-sī kóng hiah ū tē-hā-chúi.
Bo̍k-chhiⁿ ê ūi-chhiⁿ se̍h Bo̍k-chhiⁿ ê tn̂g-tu-îⁿ kúi-tō leh kiâⁿ.
Bo̍k-ūi-jī Europa bīn-téng ê tiâu-se̍k chok-iōng thê-kiong lêng-liōng, hō͘ i ê hái-iûⁿ pó-chhî e̍k-thé ê hêng-thài.
M̄-koh koh-khah chhù-bī ê sī, tō-sǹg-sī bô thài-iông-kng, i mā-sī ē-tàng thê-kiong chi-chhî sìⁿ-miā ê lêng-liōng.
Só͘-í Bo̍k-ūi-jī Europa to̍h piàn-chò sī Tē-kiû ì-gōa siōng ū khó-lêng ū sìⁿ-miā ê só͘-chāi.
M̄-chai siáⁿ-mih-khòaⁿ seng-bu̍t ē-tàng tī chhim koh àm ê tē-hā hái-iûⁿ seng-chûn hoat-tián leh?
Sī-kóng Tē-kiû ka-tī mā-sī ū tī ke̍k-tē seng-chûn ê hê-á tō-sī.

## [KIP] Ka-lī-lio̍h Sù-tuā-uī-tshinn ê Bo̍k-uī-jī Europa
Lán nā-sī lâi khuànn i̍t-kiú-kiú-khòng nî-tāi āu-puàn Bo̍k-tshinn-hē-thóng ê tsu-liāu, to̍h ē huat-hiān Ka-lī-lio̍h Thài-khong-tsûn ū kì-lo̍k tio̍h Bo̍k-uī-jī Europa tsiok tsing-tshái ê iánn-siōng.
Tsi̍t-lia̍p uī-tshinn ê piáu-bīn ping-tsân ē-té ū tsi̍t-tîng tsiok tshim ê tsuân-kiû-sìng hái-iûnn.
Tsit-tiunn Ka-lī-lio̍h Sù-tuā-uī-tshinn ê Bo̍k-uī-jī Europa ê iánn-siōng tsu-liāu í-king tiông-sin tshú-lí kuè.
Tsit-pái ū kái-siān tsu-liāu kàu-tsìng ê hong-sik, tsiah ū-huat-tōo sán-sing tshái-sik iánn-siōng.
Án-ne sán-sing ê sik-tshái kah lán ba̍k-tsiu khuànn--tio̍h ê khah sio-siâng.
Bo̍k-uī-jī Europa piáu-bīn tsiok tn̂g ê uan-khiau hûn-jiah, àm-sī kóng hiah ū tē-hā-tsuí.
Bo̍k-tshinn ê uī-tshinn se̍h Bo̍k-tshinn ê tn̂g-tu-înn kuí-tō leh kiânn.
Bo̍k-uī-jī Europa bīn-tíng ê tiâu-si̍k tsok-iōng thê-kiong lîng-liōng, hōo i ê hái-iûnn pó-tshî i̍k-thé ê hîng-thài.
M̄-koh koh-khah tshù-bī ê sī, tō-sǹg-sī bô thài-iông-kng, i mā-sī ē-tàng thê-kiong tsi-tshî sìnn-miā ê lîng-liōng.
Sóo-í Bo̍k-uī-jī Europa to̍h piàn-tsò sī Tē-kiû ì-guā siōng ū khó-lîng ū sìnn-miā ê sóo-tsāi.
M̄-tsai siánn-mih-khuànn sing-bu̍t ē-tàng tī tshim koh àm ê tē-hā hái-iûnn sing-tsûn huat-tián leh?
Sī-kóng Tē-kiû ka-tī mā-sī ū tī ki̍k-tē sing-tsûn ê hê-á tō-sī.

## [English] Galileo's Europa
Looping through the Jovian system in the late 1990s, the [Galileo spacecraft][Galileo spacecraft] recorded stunning views of Europa and uncovered evidence that the moon's icy surface likely hides a deep, global ocean.
Galileo's Europa image data has been [remastered here][remastered here], with improved calibrations to produce a color image approximating what the human eye might see.
Europa's long curving fractures [hint at the subsurface liquid water][hint at the subsurface liquid water].
The tidal flexing [the large moon experiences][the large moon experiences] in its elliptical orbit around Jupiter supplies the energy to keep the ocean liquid.
But more [tantalizing][tantalizing] is the possibility that even in the absence of sunlight that process could also supply the energy to support life, [making Europa][making Europa] one of the best places to look for life beyond Earth.
What kind of life could thrive in a deep, dark, subsurface ocean?
Consider planet Earth's own [extreme shrimp][extreme shrimp].

## 詞彙學習

|漢羅|POJ|KIP|華語|English|
|-|-|-|-|-|
|加利略四大衛星|Ka-lī-lio̍h Sù-tōa-ūi-chhiⁿ|Ka-lī-lio̍h Sù-tuā-uī-tshinn|加利略四大衛星|Galileon moon|
|加利略太空船|Ka-lī-lio̍h thài-khong-chûn|Ka-lī-lio̍h thài-khong-tsûn|加利略太空船|Galileo spacecraft|
|木星系統|Bo̍k-chhiⁿ hē-thóng|Bo̍k-tshinn hē-thóng|木星系統|Jovian system|
|潮汐作用|tiâu-se̍k chok-iōng|tiâu-si̍k tsok-iōng|潮汐作用|tidal force|
|長株圓軌道|tn̂g-tu-îⁿ kúi-tō|tn̂g-tu-înn kuí-tō|橢圓軌道|elliptical orbit|
|液體|e̍k-thé|i̍k-thé|液體|liquid|
|極地|ke̍k-tē|ki̍k-tē|極地|extreme environment|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Galileo spacecraft]:https://solarsystem.nasa.gov/galileo/
[remastered here]:https://photojournal.jpl.nasa.gov/catalog/?IDNumber=PIA19048
[hint at the subsurface liquid water]:https://www.nasa.gov/feature/goddard/2019/nasa-scientists-confirm-water-vapor-on-europa
[the large moon experiences]:https://apod.nasa.gov/apod/ap160401.html
[tantalizing]:https://apod.nasa.gov/apod/ap140919.html
[making Europa]:https://europa.nasa.gov/
[extreme shrimp]:https://www.nasa.gov/jpl/extreme-shrimp-may-hold-clues-to-alien-life/

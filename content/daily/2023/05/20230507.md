---
title: CFHT 翕 ê 螺旋星雲
date: 2023-05-07
publishdate: 2023-05-07T11:45:00+0800
tags: [free2share, 螺旋星雲, 行星形星雲, 類太陽恆星, 恆星核, 殘骸, 白矮星, 螢光, NGC 7293, 歇睏火山, 寶瓶座, 氣體雲, 加拿大, 夏威夷, 氣體結]
hero: https://apod.nasa.gov/apod/fap/image/2305/Helix2_CFHT_960.jpg
summary:  螺旋星雲 是一个離咱上倚 ê 上光 ê 行星形星雲，這是一款類太陽恆星性命結束 ê 時陣 製造 ê 氣體雲。
categories: [podcast]
vocals: [阿錕]
---

{{% apod %}}

- 原始文章：[The Helix Nebula from CFHT](https://apod.nasa.gov/apod/ap230507.html)
- 影像來源：[CFHT](https://www.cfht.hawaii.edu/), [Coelum](https://www.coelum.com/), [MegaCam](https://www.cfht.hawaii.edu/Instruments/Imaging/Megacam/), [J.-C. Cuillandre](https://www.cfht.hawaii.edu/~jcc/) ([CFHT](http://www.cfht.hawaii.edu/)) & [G. A. Anselmi](https://www.coelum.com/coelum/autori/giovanni-anselmi) ([Coelum](http://www.coelum.com/))
- 台文翻譯：[An-Li Tsai][An-Li Tsai] ([NCU][NCU])

{{< podcast "clikhyvrt00li01vm2y4wffus" >}}

## [漢羅] CFHT 翕 ê 螺旋星雲
咱 ê 太陽有一工敢會變做按呢？
[螺旋星雲][Helix Nebula 1] 是一个離咱上倚 ê 上光 ê [行星形星雲][planetary nebula]，這是一款類太陽恆星性命結束 ê 時陣 [製造 ê 氣體雲][cloud created]。
咱拄仔好徛 tī 一个袂䆀 ê 角度 leh 看這个去予 [擲到太空中][expelled into space] ê 恆星外層大氣，所以咱看伊就敢若 leh 看一个螺旋體。
中心 ê 恆星核殘骸 註定會變做 [白矮星][white dwarf star]。
伊發出 ê 光是 [強甲][energetic] 會 kā 進前擲出去 ê 氣體激發，發出 [螢光][fluoresce]。
[螺旋星雲][Helix Nebula 2] 有一个技術名稱叫做 [NGC 7293][NGC 7293]，就 tī 貯水 ê [星座][constellation] (寶瓶座) ê 方向 700 [光年][light-years] 遠 ê 所在，伊 ê 大細差不多有 2.5 光年大。
[這張][featured picture] 相片是 用 tī [美國][USA] [Hawaii][Hawaii] [歇睏][dormant] 火山 山頂 ê [加拿大-法國-夏威夷 望遠鏡][Canada-France-Hawaii Telescope] (CFHT) 翕--ê。
[螺旋星雲][Helix Nebula 3] [內沿][inner edge] ê [特寫][close-up]，展示了足複雜 ê 氣體結，毋過 [咱猶毋知這寡物件 ê 來源是啥][unknown origin]。

## [POJ] CFHT hip--ê Lô͘-soân-seng-hûn
Lán ê Thài-iông ū chi̍t-kang kám ē piàn-chò án-ni?
Lô͘-soân-seng-hûn sī chi̍t-ê lī lán siōng óa ê siōng kng ê kiâⁿ-chheⁿ-hêng-seng-hûn, che sī chi̍t-khoán lūi-thài-iông hêng-chheⁿ sèⁿ-miā kiat-sok ê sî-chūn chè-chō ê khì-thé-hûn.
Lán tú-á-hó khiā tī chi̍t-ê bē-bái ê kak-tō͘ leh khòaⁿ chit-ê khì hō͘ tàn kàu thài-khong tiong ê hêng-chheⁿ gōa-chàn tāi-khì, só͘-í lán khòaⁿ i to̍h ká-ná leh khòaⁿ chi̍t-ê lô͘-soân-thé.
Tiong-sim ê hêng-chheⁿ-he̍k chân-hâi chù-tiāⁿ ē piàn-chò pe̍h-é-chheⁿ.
I hoat--chhut ê kng sī kiông kah ē kā chìn-chêng tàn--chhut-khì ê khì-thé kek-hoat, hoat-chhut êng-kng.
Lô͘-soân-seng-hûn ū chi̍t-ê ki-su̍t miâ-chheng kiò-chò NGC 7293, to̍h tī té-chúi ê seng-chè (Pó-pân-chō) ê hong-hiòng 700 kng-nî hn̄g ê só͘-chāi, i ê tōa-sè chha-put-to ū 2.5 kng-nî tōa.
Chit-tiuⁿ siòng-phìⁿ sī iōng tī Bí-kok Hawaii hioh-khùn-hóe-soaⁿ soaⁿ-téng ê Ka-ná-tà Hoat-kok Hā-óa-î bōng-oán-kiàⁿ (CFHT) hip--ê.
Lô͘-soân-seng-hûn lāi-iân ê te̍k-siá, tiān-sī liáu chiok ho̍k-cha̍p ê khì-thé-kat, m̄-koh lán iáu m̄-chai chit-kóa mi̍h-kiāⁿ ê lâi-goân sī siáⁿ.

## [KIP] CFHT hip--ê Lôo-suân-sing-hûn
Lán ê Thài-iông ū tsi̍t-kang kám ē piàn-tsò án-ni?
Lôo-suân-sing-hûn sī tsi̍t-ê lī lán siōng uá ê siōng kng ê kiânn-tshenn-hîng-sing-hûn, tse sī tsi̍t-khuán luī-thài-iông hîng-tshenn sènn-miā kiat-sok ê sî-tsūn tsè-tsō ê khì-thé-hûn.
Lán tú-á-hó khiā tī tsi̍t-ê bē-bái ê kak-tōo leh khuànn tsit-ê khì hōo tàn kàu thài-khong tiong ê hîng-tshenn guā-tsàn tāi-khì, sóo-í lán khuànn i to̍h ká-ná leh khuànn tsi̍t-ê lôo-suân-thé.
Tiong-sim ê hîng-tshenn-hi̍k tsân-hâi tsù-tiānn ē piàn-tsò pe̍h-é-tshenn.
I huat--tshut ê kng sī kiông kah ē kā tsìn-tsîng tàn--tshut-khì ê khì-thé kik-huat, huat-tshut îng-kng.
Lôo-suân-sing-hûn ū tsi̍t-ê ki-su̍t miâ-tshing kiò-tsò NGC 7293, to̍h tī té-tsuí ê sing-tsè (Pó-pân-tsō) ê hong-hiòng 700 kng-nî hn̄g ê sóo-tsāi, i ê tuā-sè tsha-put-to ū 2.5 kng-nî tuā.
Tsit-tiunn siòng-phìnn sī iōng tī Bí-kok Hawaii hioh-khùn-hué-suann suann-tíng ê Ka-ná-tà Huat-kok Hā-uá-î bōng-uán-kiànn (CFHT) hip--ê.
Lôo-suân-sing-hûn lāi-iân ê ti̍k-siá, tiān-sī liáu tsiok ho̍k-tsa̍p ê khì-thé-kat, m̄-koh lán iáu m̄-tsai tsit-kuá mi̍h-kiānn ê lâi-guân sī siánn.

## [English] The Helix Nebula from CFHT
Will our Sun look like this one day?
The [Helix Nebula][Helix Nebula 1] is one of brightest and closest examples of a [planetary nebula][planetary nebula], a gas [cloud created][cloud created] at the end of the life of a Sun-like star.
The outer gasses of the star [expelled into space][expelled into space] appear from our vantage point as if we are looking down a [helix][helix].
The remnant central stellar core, destined to become a [white dwarf star][white dwarf star], glows in light so [energetic][energetic] it causes the previously expelled gas to [fluoresce][fluoresce].
The [Helix Nebula][Helix Nebula 2], given a technical designation of [NGC 7293][NGC 7293], lies about 700 [light-years][light-years] away towards the [constellation][constellation] of the Water Bearer ([Aquarius][Aquarius]) and spans about 2.5 light-years.
The [featured picture][featured picture] was taken with the [Canada-France-Hawaii Telescope][Canada-France-Hawaii Telescope] (CFHT) located atop a [dormant][dormant] volcano in [Hawaii][Hawaii], [USA][USA].
A [close-up][close-up] of the [inner edge][inner edge] of the [Helix Nebula][Helix Nebula 3] shows complex gas knots of [unknown origin][unknown origin].

## 詞彙學習

|漢羅|POJ|KIP|華語|English|
|-|-|-|-|-|
|螺旋星雲|Lô͘-soân-seng-hûn|Lôo-suân-sing-hûn|螺旋星雲|Helix Nebula|
|行星形星雲|kiâⁿ-chheⁿ-hêng-seng-hûn|kiânn-tshenn-hîng-sing-hûn|行星狀星雲|planetary nebula|
|類太陽恆星|lūi-thài-iông hêng-chheⁿ|luī-thài-iông hîng-tshenn|類太陽恆星|Sun-like star|
|螺旋體|lô͘-soân-thé|lôo-suân-thé|螺旋體|helix|
|恆星核|hêng-chheⁿ-he̍k|hîng-tshenn-hi̍k|恆星核|stellar core|
|殘骸|chân-hâi|tsân-hâi|殘骸|remnant|
|白矮星|pe̍h-é-chheⁿ|pe̍h-é-tshenn|白矮星|white dwarf star|
|螢光|êng-kng|îng-kng|螢光|fluoresce|
|NGC 7293|NGC chhit-jī-kiú-sam|NGC tshit-jī-kiú-sam|NGC 7293|NGC 7293|
|歇睏火山|hioh-khùn-hóe-soaⁿ|hioh-khùn-hué-suann|休眠火山|dormant volcano|
|寶瓶座|Pó-pân-chō|Pó-pân-tsō|寶瓶座|Aquarius|
|氣體雲|khì-thé-hûn|khì-thé-hûn|氣體雲|gas cloud|
|加拿大|Ka-ná-tà|Ka-ná-tà|加拿大|Canada|
|夏威夷|Hā-óa-î|Hā-uá-î|夏威夷|Hawaii|
|氣體結|khì-thé-kat|khì-thé-kat|氣體結|gas knots|

{{% /apod %}}
[An-Li Tsai]: thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Helix Nebula 1]:https://en.wikipedia.org/wiki/Helix_Nebula
[planetary nebula]:https://en.wikipedia.org/wiki/Planetary_nebula
[cloud created]:https://www.youtube.com/watch?v=KXNSYo8ZdoU
[expelled into space]:https://apod.nasa.gov/apod/ap200209.html
[helix]:https://mathworld.wolfram.com/Helix.html
[white dwarf star]:https://imagine.gsfc.nasa.gov/science/objects/dwarfs2.html
[energetic]:https://science.nasa.gov/ems/10_ultravioletwaves
[fluoresce]:https://youtu.be/maniMjcvS7M
[Helix Nebula 2]:http://www.messier.seds.org/xtra/ngc/n7293.html
[NGC 7293]:https://apod.nasa.gov/apod/ap041229.html
[light-years]:https://chandra.harvard.edu/photo/cosmic_distance.html
[constellation]:https://starchild.gsfc.nasa.gov/docs/StarChild/questions/question9.html
[Aquarius]:https://en.wikipedia.org/wiki/Aquarius_(constellation)
[featured picture]:https://www.cfht.hawaii.edu/HawaiianStarlight/AIOM/English/CFHT-Coelum-AIOM-Mar2017.html
[Canada-France-Hawaii Telescope]:https://www.cfht.hawaii.edu/en/about/
[dormant]:https://d.newsweek.com/en/full/2189295/cat-sleeps-hilarious-position.webp?w=790&f=ec34c52c69823215278d8530cb8eeaf3
[Hawaii]:https://en.wikipedia.org/wiki/Hawaii#/media/File:Hawaii_in_United_States_(zoom)_(US50)_(-grid).svg
[USA]:https://en.wikipedia.org/wiki/United_States
[close-up]:https://www.youtube.com/watch?v=UwAKNMC2PeM
[inner edge]:https://apod.nasa.gov/apod/ap080413.html
[Helix Nebula 3]:https://hubblesite.org/contents/media/products/01ECM7VDHPRDMC73331VG00T60.html
[unknown origin]:https://ui.adsabs.harvard.edu/abs/2002ApJ...573L..55H/abstract

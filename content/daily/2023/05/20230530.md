---
title: "M27：啞鐘星雲"
date: 2023-05-30
publishdate: 2023-05-30T11:45:00+0800
tags: [M27, 啞鐘星雲, 啞鈴星雲, 行星形星雲, 雙筒千里鏡, 狐狸座, 硫磺, 水素, 酸素, 白矮星]
hero: https://apod.nasa.gov/apod/fap/image/2305/M27_Cosgrove_960.jpg
summary: 咱 ê 太陽未來敢會變做按呢？真有可能喔！
categories: [podcast]
vocals: [阿錕]
---

{{% apod %}}

- 原始文章：[M27: The Dumbbell Nebula](https://apod.nasa.gov/apod/ap230530.html)
- 影像來源 kah 版權：[Patrick A. Cosgrove](https://cosgrovescosmos.com/about)
- 台文翻譯：[An-Li Tsai][An-Li Tsai] ([NCU][NCU])

{{< podcast "cljpwbxel02fz01y8bzgefzz6" >}}

## [漢羅] M27：啞鐘星雲
咱 ê 太陽未來敢會變做按呢？
真有可能喔！
想欲知影咱 [太陽][Sun] ê 未來，頭一个線索是 [1764][1764] 年發現--ê。
彼 ê 時陣，[Charles Messier][Charles Messier] 當咧 kā 一寡 kah 彗星會相濫 ê 霧霧的天體，編做目錄。
第 27 粒 [Messier 天體][Messier's list]，咱 kā 叫做 [M27][M27 1] 抑是 啞鐘星雲，是一个 [行星形星雲][planetary nebula 1]。
伊是天頂上光 ê [行星形星雲][planetary nebulae] 之一，咱會當用 雙筒千里鏡 tī 狐狸 ê 星座（狐狸座）內底揣著伊。
咱到 M27 ê 距離差不多有 1000 光年遠。
[相片內底][featured here] ê [色光][colors] 是 ùi [硫磺][sulfur]（紅色）、[水素][hydrogen]（青色）、kah [酸素][oxygen]（藍色）發射出來--ê。
咱知影講 差不多閣 60 億年，[咱 ê 太陽][our Sun] 就會 [kā 伊 ê 外層氣體殼擲--出去][shed its outer gases]，變做 [行星形星雲][planetary nebula 2]，就親像 M27 仝款。
中央賰 ê 部份會變做溫度足懸 ê [白矮星][white dwarf]，發出 [X-光][X-ray]。
毋過欲了解 [M27][M27 2] ê 物理 kah 特性，是超過 18 世紀 會當理解 ê 科學範圍。
就算是這馬，[行星形星雲][planetary nebulas] 嘛猶是有 [足濟神祕 ê 部份][remain mysterious] 咱毋知。
親像是這款 [複雜][intricate] ê [外形][shapes] 到底是 [按怎][how] 產生--ê？
咱嘛足想欲知影。

## [POJ] Ḿ7: É-cheng seng-hûn
Lán ê thài-iông bī-lâi kám-ē piàn-chò án-ne?
Chin ū khó-lêng o͘h!
Siūⁿ-beh chai-iáⁿ lán thài-iông ê bī-lâi, thâu-chi̍t-ê sòaⁿ-soh sī 1764 nî hoat-hiān--ê.
Hit-ê sî-chūn, Charles Messier tng-teh kā chi̍t-kóa kah hūi-chheⁿ ē sio-lām ê bū-bū ê thian-thé, pian-chò bo̍k-lio̍k.
Tē 27 lia̍p Messier thian-thé, lán kā kiò-chò Ḿ7 ia̍h-sī é-cheng seng-hûn, sī chi̍t-ê kiâⁿ-chheⁿ-hêng seng-hûn.
I sī thiⁿ-téng siōng kng ê kiâⁿ-chheⁿ-hêng seng-hûn chi-it, lán ē-tàng iōng siang-tâng chhian-lí-kiàⁿ tī hô͘-lî ê seng-chō (hô͘-lî-chō) lāi-té chhōe-tio̍h i.
Lán kàu Ḿ7 ê kū-lī chha-put-to ū 1000 kng-nî hn̄g.
Siòng-phìⁿ lāi-té ê sek kng sī ùi liû-hông (âng-sek), chúi-sò͘ (chheⁿ-sek), kah sàng-sò͘ (nâ-sek) hoat-siā chhut-lâi--ê.
Lán chai-iáⁿ kóng, chha-put-to koh 60 ek nî, lán ê thài-iông to̍h ē kā i ê gōa-chân khì-thé-khak tàn--chhut-khì, piàn-chò kiâⁿ-chheⁿ-hêng seng-hûn, to̍h chhin-chhiūⁿ Ḿ7 kāng-khoán.
Tiong-ng chhun ê pō͘-hūn ē piàn-chò un-tō͘ chiok koân ê pe̍h-é-chheⁿ, hoat-chhut X kng.
M̄-koh beh liáu-kái Ḿ7 ê bu̍t-lí kah te̍k-sèng, sī chhiau-kòe 18 sè-kí ē-tàng lí-kái ê kho-ha̍k hoān-ûi.
To̍h-sǹg-sī chit-má, kiâⁿ-chheⁿ-hêng seng-hûn mā iáu-sī ū chiok chē sîn-pì ê pō͘-hūn lán m̄-chai.
Chhin-chhiūⁿ sī chit-khoán ho̍k-cha̍p ê gōa-hêng tàu-té sī-án-chóaⁿ sán-seng--ê?
Lán mā chiok siūⁿ-beh chai-iáⁿ.

## [KIP] M27: É-tsing sing-hûn
Lán ê thài-iông bī-lâi kám-ē piàn-tsò án-ne?
Tsin ū khó-lîng ooh!
Siūnn-beh tsai-iánn lán thài-iông ê bī-lâi, thâu-tsi̍t-ê suànn-soh sī 1764 nî huat-hiān--ê.
Hit-ê sî-tsūn, Charles Messier tng-teh kā tsi̍t-kuá kah huī-tshenn ē sio-lām ê bū-bū ê thian-thé, pian-tsò bo̍k-lio̍k.
Tē 27 lia̍p Messier thian-thé, lán kā kiò-tsò M27 ia̍h-sī é-tsing sing-hûn, sī tsi̍t-ê kîann-tshenn-hîng sing-hûn.
I sī thinn-tíng siōng kng ê kîann-tshenn-hîng sing-hûn tsi-it, lán ē-tàng iōng siang-tâng tshian-lí-kiànn tī hôo-lî ê sing-tsō (hôo-lî-tsō) lāi-té tshuē-tio̍h i.
Lán kàu M27 ê kū-lī tsha-put-to ū 1000 kng-nî hn̄g.
Siòng-phìnn lāi-té ê sik kng sī uì liû-hông (âng-sik), tsuí-sòo (tshenn-sik), kah sàng-sòo (nâ-sik) huat-siā tshut-lâi--ê.
Lán tsai-iánn kóng, tsha-put-to koh 60 ik nî, lán ê thài-iông to̍h ē kā i ê guā-tsân khì-thé-khak tàn--tshut-khì, piàn-tsò kîann-tshenn-hîng sing-hûn, to̍h tshin-tshiūnn M27 kāng-khuán.
Tiong-ng tshun ê pōo-hūn ē piàn-tsò un-tōo tsiok kuân ê pe̍h-é-tshenn, huat-tshut X kng.
M̄-koh beh liáu-kái M27 ê bu̍t-lí kah ti̍k-sìng, sī tshiau-kuè 18 sè-kí ē-tàng lí-kái ê kho-ha̍k huān-uî.
To̍h-sǹg-sī tsit-má, kîann-tshenn-hîng sing-hûn mā iáu-sī ū tsiok tsē sîn-pì ê pōo-hūn lán m̄-tsai.
Tshin-tshiūnn sī tsit-khuán ho̍k-tsa̍p ê guā-hîng tàu-té sī-án-tsuánn sán-sing--ê?
Lán mā tsiok siūnn-beh tsai-iánn.

## [English] M27: The Dumbbell Nebula
Is this what will become of our Sun?
Quite possibly.
The first hint of our [Sun][Sun]'s future was discovered inadvertently in [1764][1764].
At that time, [Charles Messier][Charles Messier] was compiling a list of diffuse objects not to be confused with comets.
The 27th object on [Messier's list][Messier's list], now known as [M27][M27 1] or the Dumbbell Nebula, is a [planetary nebula][planetary nebula 1], one of the brightest [planetary nebulae][planetary nebulae] on the sky and visible with binoculars toward the [constellation][constellation] of the Fox ([Vulpecula][Vulpecula]).
It takes light about 1000 years to reach us from M27, [featured here][featured here] in [colors][colors] emitted by [sulfur][sulfur] (red), [hydrogen][hydrogen] (green) and [oxygen][oxygen] (blue).
We now know that in about 6 billion years, [our Sun][our Sun] will [shed its outer gases][shed its outer gases] into a [planetary nebula][planetary nebula 2] like M27, while its remaining center will become an [X-ray][X-ray] hot [white dwarf][white dwarf] star.
Understanding the physics and significance of [M27][M27 2] was well beyond 18th century science, though.
Even today, many things [remain mysterious][remain mysterious] about [planetary nebulas][planetary nebulas], including [how][how] their [intricate][intricate] [shapes][shapes] are created.

## 詞彙學習（漢羅/POJ/KIP/華語/English）
- 【啞鈴星雲】A-lé seng-hûn/A-lé seng-hûn/啞鈴星雲/the Dumbbell Nebula
- 【啞鐘星雲】É-cheng seng-hûn/É-tsing seng-hûn/啞鈴星雲/the Dumbbell Nebula
- 【M27】M jī-cha̍p-chhit/M jī-tsa̍p-tshit/M27/M27
- 【行星形星雲】kiâⁿ-chheⁿ-hêng seng-hûn/kiânn-tshenn-hîng sing-hûn/行星狀星雲/planetary nebulas
- 【雙筒千里鏡】siang-tâng chhian-lí-kiàⁿ/siang-tâng tshian-lí-kiànn/雙筒望遠鏡/binoculars
- 【狐狸座】Hô͘-lî-chō/Hôo-lî-tsō/狐狸座/Vulpecula
- 【硫磺】liû-hông/liû-hông/硫/sulfur
- 【水素】chúi-sò͘/tsuí-sòo/氫/hydrogen
- 【酸素】sàng-sò͘/sàng-sòo/氧/oxygen
- 【白矮星】pe̍h-é-chheⁿ/pe̍h-é-tshenn/白矮星/white dwarf star

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Sun]:https://solarsystem.nasa.gov/solar-system/sun/overview/
[1764]:https://en.wikipedia.org/wiki/1764
[Charles Messier]:https://en.wikipedia.org/wiki/Charles_Messier
[Messier's list]:http://www.seasky.org/astronomy/astronomy-messier.html
[M27 1]:https://apod.nasa.gov/apod/ap080626.html
[planetary nebula 1]:https://apod.nasa.gov/apod/planetary_nebulae.html
[planetary nebulae]:https://en.wikipedia.org/wiki/Planetary_nebula
[constellation]:https://spaceplace.nasa.gov/constellations/en/
[Vulpecula]:https://en.wikipedia.org/wiki/Vulpecula
[featured here]:https://cosgrovescosmos.com/projects/m27-the-dumbbell-nebula-reprocess
[colors]:https://www.startools.org/modules/composite/usage/popular-coloring
[sulfur]:https://youtu.be/mddfu3TXaRw
[hydrogen]:https://en.wikipedia.org/wiki/H-alpha
[oxygen]:https://periodic.lanl.gov/8.shtml
[our Sun]:https://apod.nasa.gov/apod/ap180926.html
[shed its outer gases]:https://en.wikipedia.org/wiki/Sun#After_core_hydrogen_exhaustion
[planetary nebula 2]:https://en.wikipedia.org/wiki/Planetary_nebula#Morphology
[X-ray]:https://science.nasa.gov/ems/11_xrays
[white dwarf]:https://apod.nasa.gov/apod/ap000910.html
[M27 2]:https://apod.nasa.gov/apod/ap100826.html
[remain mysterious]:https://s-media-cache-ak0.pinimg.com/originals/70/ce/c3/70cec30919aefe50ada3bd8e0e6239e6.jpg
[planetary nebulas]:https://apod.nasa.gov/apod/ap230416.html
[how]:https://en.wikipedia.org/wiki/Planetary_nebula#Current_issues_in_planetary_nebula_studies
[intricate]:https://apod.nasa.gov/apod/ap210425.html
[shapes]:https://apod.nasa.gov/apod/ap200721.html

---
title: 模擬盤仔形星系 ê 形成
date: 2023-05-31
publishdate: 2023-05-31T11:45:00+0800
tags: [free2share, video, 模擬, 盤仔形星系, 紅移, 氣體丸, 衛星星系, 銀河系, 捲螺仔星系, 仙女座星系, 重力]
hero: https://www.youtube.com/watch?v=X4UF9Akman0
summary: 咱是按怎到遮--ê？這一切是按怎形成 ê 呢？
---

{{% apod %}}

- 原始文章：[Simulation: A Disk Galaxy Forms](https://apod.nasa.gov/apod/ap230531.html)
- 影片來源：[TNG Collaboration](https://www.tng-project.org/about/), [MPCDF](https://www.mpcdf.mpg.de/), [FAS Harvard U.](https://www.rc.fas.harvard.edu/); 音樂： World's Sunrise ([YouTube: Jimena Contreras](https://www.youtube.com/watch?v=7BBnB-j6U-c))
- 開放科學：[Browse 3,000+ codes in the Astrophysics Source Code Library](https://ascl.net/code/all)
- 台文翻譯：[An-Li Tsai][An-Li Tsai] ([NCU][NCU])

## [漢羅] 模擬盤仔形星系 ê 形成
咱是按怎到遮--ê？
咱知影咱是活 tī 踅恆星 leh 行 ê [行星][planet] 頂懸，這粒 [恆星][star] 嘛踅一个星系咧行。
毋過這一切是按怎形成 ê 呢？
因為咱 ê 宇宙 [運動速度傷慢矣][moves too slowly]，咱看袂伊有咧振動抑是無。
所以咱就用電腦模擬較緊 ê 運動速度，[來幫贊咱][created to help] 揣出這个答案。
講較詳細咧，[這支影片][this featured video] 是 ùi [Illustris][Illustris][TNG][TNG] 合作計畫 追蹤 ùi 早期宇宙 ([紅移][redshift 1] 12) ê 氣體 到 今 ([紅移][redshift 2] 0) ê 模擬結果。
[模擬][simulation] 拄開始 ê 時陣，規个空間內底 ê 氣體落到 一區相對來講 [重力][gravity] 較懸 ê 部份 累積起來。
等幾若十億年後，這个特殊閣迷人 ê [宇宙舞蹈][cosmic dance] 會生出一粒較明確 ê 核心。
這內底 ê 氣體丸，有一寡是 [較細 ê 衛星星系][small satellite galaxies]，in 會繼續落 lŏe 中央，去予 咧轉踅 ê 星系吸收入去。
一直到這支影片結束 ê 時陣，就是到咱這馬 ê 時代。
毋過對 [銀河系][Milky Way Galaxy] 來講，大型合併可能猶未結束。
最近 ê 證據表示講，咱這个大型 ê 捲螺仔星系 會 tī 未來幾若十億年內 kah 閣較大型 ê [仙女座 盤仔形捲螺仔星系][Andromeda spiral disk galaxy] [相挵][will collide]。

## [POJ] Bô͘-gí Pôaⁿ-á-hêng seng-hē ê Hêng-sêng
Lán sī-án-chóaⁿ kàu chia--ê?
Lán chai-iáⁿ lán sī oa̍h tī se̍h hêng-chhiⁿ leh kiâⁿ ê kiâⁿ-chhiⁿ téng-koân, chit-lia̍p hêng-chhiⁿ mā se̍h chi̍t-ê seng-hē leh kiâⁿ.
M̄-koh che it-chhè sī án-nóa hêng-sêng ê neh?
In-ūi lán ê ú-tiū ūn-tōng sok-tō͘ siuⁿ bān ah, lán khòaⁿ bē-tio̍h i ū teh tín-tāng ia̍h-sī bô.
Só͘-í lán to̍h iōng tiān-náu bô͘-gí khah-kín ê ūn-tōng sok-tō͘, lâi pang-chān lán chhōe-chhut chit-ê tap-àn.
Kóng khah siông-sè leh, chit-ki iáⁿ-phìⁿ sī ùi IllustrisTNG ha̍p-chok kè-ōe tui-chong ùi chá-kî ú-tiū (âng-î 12) ê khì-thé kàu-taⁿ (âng-î 0) ê bô͘-gí kiat-kó.
Bô͘-gí tú-khai-sí ê sî-chūn, kui-ê khong-kan lāi-té ê khì-thé lo̍h kàu chi̍t-khu siong-tùi lâi-kóng tiōng-le̍k khah koân ê pō͘-hūn lúi-chek--khí-lâi.
Tán kúi-nā cha̍p-ek nî liáu-āu, chit-ê te̍k-sû koh bê-lâng ê ú-tiū bú-tō ē siⁿ-chhut chi̍t-oân khah bêng-khak ê he̍k-sim.
Che lāi-té ê khì-thé-oân, ū chi̍t-kóa sī khah sè ê ūi-chhiⁿ-seng-hē, in ē kè-sio̍k la̍k-lŏe tiong-ng, khì hō͘ leh tńg-se̍h ê seng-hē khip-siu li̍p-khì.
It-ti̍t kàu chit-ki iáⁿ-phìⁿ kiat-sok ê sî-chūn, tio̍h-sī kàu lán chit-má ê sî-tāi.
M̄-koh tùi gîrn-hô-hē lâi-kóng, tōa-hêng ha̍p-pèng khó-lêng iáu-bōe kiat-sok.
Chòe-kīn ê chèng-kù piáu-sī kóng, lán chit-ê tōa-hêng ê kńg-lê-á seng-hē ē tī bī-lâi kúi-nā cha̍p-ek nî lāi kah koh-khah tōa-hêng ê Sian-lú-chō pôaⁿ-á-hêng kńg-lê-á seng-hē sio-lòng.

## [KIP] Bôo-gí Puânn-á-hîng sing-hē ê Hîng-sîng
Lán sī-án-tsuánn kàu tsia--ê?
Lán tsai-iánn lán sī ua̍h tī se̍h hîng-tshinn leh kiânn ê kiânn-tshinn tíng-kuân, tsit-lia̍p hîng-tshinn mā se̍h tsi̍t-ê sing-hē leh kiânn.
M̄-koh tse it-tshè sī án-nuá hîng-sîng ê neh?
In-uī lán ê ú-tiū ūn-tōng sok-tōo siunn bān ah, lán khuànn bē-tio̍h i ū teh tín-tāng ia̍h-sī bô.
Sóo-í lán to̍h iōng tiān-náu bôo-gí khah-kín ê ūn-tōng sok-tōo, lâi pang-tsān lán tshuē-tshut tsit-ê tap-àn.
Kóng khah siông-sè leh, tsit-ki iánn-phìnn sī uì IllustrisTNG ha̍p-tsok kè-uē tui-tsong uì tsá-kî ú-tiū (âng-î 12) ê khì-thé kàu-tann (âng-î 0) ê bôo-gí kiat-kó.
Bôo-gí tú-khai-sí ê sî-tsūn, kui-ê khong-kan lāi-té ê khì-thé lo̍h kàu tsi̍t-khu siong-tuì lâi-kóng tiōng-le̍k khah kuân ê pōo-hūn luí-tsik--khí-lâi.
Tán kuí-nā tsa̍p-ik nî liáu-āu, tsit-ê ti̍k-sû koh bê-lâng ê ú-tiū bú-tō ē sinn-tshut tsi̍t-uân khah bîng-khak ê hi̍k-sim.
Tse lāi-té ê khì-thé-uân, ū tsi̍t-kuá sī khah sè ê uī-tshinn-sing-hē, in ē kè-sio̍k la̍k-lue̋ tiong-ng, khì hōo leh tńg-se̍h ê sing-hē khip-siu li̍p-khì.
It-ti̍t kàu tsit-ki iánn-phìnn kiat-sok ê sî-tsūn, tio̍h-sī kàu lán tsit-má ê sî-tāi.
M̄-koh tuì gîrn-hô-hē lâi-kóng, tuā-hîng ha̍p-pìng khó-lîng iáu-buē kiat-sok.
Tsuè-kīn ê tsìng-kù piáu-sī kóng, lán tsit-ê tuā-hîng ê kńg-lê-á sing-hē ē tī bī-lâi kuí-nā tsa̍p-ik nî lāi kah koh-khah tuā-hîng ê Sian-lú-tsō puânn-á-hîng kńg-lê-á sing-hē sio-lòng.

## [English] Simulation: A Disk Galaxy Forms
How did we get here?
We know that we live on a [planet][planet] orbiting a [star][star] orbiting a [galaxy][galaxy], but how did all of this form?
Since our universe [moves too slowly][moves too slowly] to watch, faster-moving computer simulations are [created to help][created to help] find out.
Specifically, [this featured video][this featured video] from the [Illustris][Illustris][TNG][TNG] collaboration tracks gas from the early universe ([redshift][redshift 1] 12) until today ([redshift][redshift 2] 0).
As the [simulation][simulation] begins, ambient gas falls into and accumulates in a region of relatively high [gravity][gravity].
After a few billion years, a well-defined center materializes from a strange and fascinating [cosmic dance][cosmic dance].
Gas blobs -- some representing [small satellite galaxies][small satellite galaxies] -- continue to fall into and become absorbed by the rotating galaxy as the present epoch is reached and the video ends.
For the [Milky Way Galaxy][Milky Way Galaxy], however, big mergers may not be over -- recent evidence indicates that our large spiral disk Galaxy [will collide][will collide] and coalesce with the slightly larger [Andromeda spiral disk galaxy][Andromeda spiral disk galaxy] in the next few billion years.

## 詞彙學習（漢羅/POJ/KIP/華語/English）
- 【模擬】bô͘-gí/bôo-gí/模擬/simulation
- 【盤仔形星系】pôaⁿ-á-hêng seng-hē/puânn-á-hîng sing-hē/盤狀星系/disk galaxy
- 【紅移】âng-gî/âng-gî/紅移/redshift
- 【氣體丸】khì-thé-oân/khì-thé-uân/氣泡/gas blobs
- 【衛星星系】ūi-chhiⁿ-seng-hē/uī-tshinn-sing-hē/衛星星系/satellite galaxies
- 【銀河系】Gîrn-hô-hē/Gîrn-hô-hē/銀河系/Milky Way Galaxy
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【仙女座星系】Sian-lú-chō seng-hē/Sian-lú-tsō sing-hē/仙女座星系/Andromeda
- 【重力】tiōng-le̍k/tiōng-li̍k/重力/gravity

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[planet]:https://apod.nasa.gov/apod/ap220206.html
[star]:https://solarsystem.nasa.gov/solar-system/sun/overview/
[galaxy]:https://apod.nasa.gov/apod/ap080606.html
[moves too slowly]:https://cdn.shopify.com/s/files/1/0272/4770/6214/articles/do-cats-get-bored-800x533.jpg
[created to help]:https://m.media-amazon.com/images/I/51ZjBEW+qNL.jpg
[this featured video]:https://www.tng-project.org/media/
[Illustris]:http://www.illustris-project.org/
[TNG]:http://www.tng-project.org/
[redshift 1]:https://apod.nasa.gov/apod/ap130408.html
[redshift 2]:https://en.wikipedia.org/wiki/Redshift
[simulation]:https://www.tng-project.org/media/
[gravity]:https://spaceplace.nasa.gov/what-is-gravity/en/
[cosmic dance]:https://apod.nasa.gov/cgi-bin/apod/apod_search?tquery=colliding+galaxy
[small satellite galaxies]:http://www.atlasoftheuniverse.com/sattelit.html
[Milky Way Galaxy]:http://cass.ucsd.edu/archive/public/tutorial/MW.html
[will collide]:https://apod.nasa.gov/apod/ap120604.html
[Andromeda spiral disk galaxy]:https://apod.nasa.gov/apod/ap181217.html

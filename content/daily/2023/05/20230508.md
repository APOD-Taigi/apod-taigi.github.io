---
title: 捲螺仔星系 西班牙舞者
date: 2023-05-08
publishdate: 2023-05-08T11:45:00+0800
tags: [free2share, 捲螺仔星系, 劍魚座, 食相, NGC 1566, 偉大設計, 恆星形成, 超新星, 捲螺仔手骨, 星團, 塗粉帶, Hubble 遺產資料庫, 業餘者, 超大質量烏洞, Seyfert 星系, 正向星系, Hubble 太空望遠鏡, 儉]
hero: https://apod.nasa.gov/apod/fap/image/2305/NGC1566_HubbleOdenthal_960.jpg
summary: 這个捲螺仔星系就算無 100 分，上無嘛是上食相--ê。
categories: [podcast]
vocals: [阿錕]
---

{{% apod %}}

- 原始文章：[The Spanish Dancer Spiral Galaxy](https://apod.nasa.gov/apod/ap230508.html)
- 影像來源：[ESA](https://www.esa.int/), [NASA](https://www.nasa.gov/), [Hubble](https://www.nasa.gov/mission_pages/hubble/story/index.html); 資料處理：[Detlev Odenthal](https://www.flickr.com/photos/76780020@N07/)
- 超空間：[APOD 亂數產生器](https://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NCU][NCU])

{{< podcast "clim13982020j01vmbdyi0en8" >}}

## [漢羅] 捲螺仔星系 西班牙舞者
這个 [捲螺仔星系][spiral galaxy] 就算無 100 分，上無嘛是上食相--ê。
華麗 ê [正向][face-on view] 星系 NGC 1566 是一个內底有幾若十億粒恆星 ê [島宇宙][island universe]。
伊 chhāi tī 4000 萬光年遠 ê 所在，就 tī 海豬仔星座 ([劍魚座][Dorado]) ê 方向。
[NGC 1566][NGC 1566 presents] 去 hŏng 分類做 [偉大設計][grand design] ê 捲螺仔星系，有兩條足明顯足優雅 ê 捲螺仔手骨，頂懸有較光 ê [藍色星團][blue star clusters] kah 較暗 ê [宇宙塗粉帶][cosmic dust]。
[Hubble 太空望遠鏡][Hubble Space Telescope] 有翕足濟 [NGC 1566][NGC 1566] ê 影像，就是為著欲研究伊 ê [恆星形成][star formation]、[超新星][supernovas]、kah 捲螺仔星系 [無四常 ê 活跳中心][unusually active]。
有一寡影像 儉 tī [Hubble 遺產資料庫][Hubble Legacy Archive] 內底，任何 [骨力 ê 業餘者][industrious amateur] 攏會使自由下載、組合、處理數位資料，創出這張主題影像。
[NGC 1566 ê 中心爍光][NGC 1566's flaring center]，予這个捲螺仔星系成做一个 tùi 咱來講上近上光 ê [Seyfert 星系][Seyfert galaxies]。
這是一款中心有一粒 [超大質量烏洞][supermassive black hole]，會 kā 伊 [四箍圍仔 ê 恆星 kah 氣體破壞去][surrounding stars and gas] ê 星系。

## [POJ] Kńg-lê-á seng-hē Se-pan-gâ Bú-chiá
Chit ê kńg-lê-á-seng-hē to̍h sǹg bô 100 hun, siōng-bô mā-sī siōng chiah-siòng--ê.
Hôa-lē ê chiàⁿ-hiòng seng-hē NGC 1566 sī chi̍t-ê lāi-té ū kúi-ā cha̍p-ek lia̍p hêng-chheⁿ ê tó-ú-tiū.
I chhāi tī 4000 bān kng-nî hn̄g ê só͘-chāi, to̍h tī Hái-ti-á seng-chō (Kiàm-hî-chō) ê hong-hiòng.
NGC 1566 khì hŏng hun-lūi chò úi-tāi-siat-kè ê kńg-lê-á-seng-hē, ū nn̄g tiâu chiok bêng-hián chiok iu-ngá ê kńg-lê-á-chhiú-kut, téng-koân ū khah kng ê nâ-sek seng-thoân kah khah àm ê ú-tiū thô͘-hún-tòa.
Hubble thài-khong-bōng-oán-kiàⁿ ū hip chiok-chōe NGC 1566 ê iáⁿ-siōng, to̍h sī ūi-tio̍h beh gián-kiù ê hêng-chheⁿ hêng-sêng, chhiau-sin-seng, kah kńg-lê-á-seng-hē bô sù-siông ê oa̍h-thiàu-tiong-sim.
Ū chi̍t-kóa iáⁿ-siōng khiām tī Hubble Ûi-sán-chu-liāu-khò͘ lāi-té, jīm-hô kut-la̍t ê gia̍p-û-chiá lóng ē-sái chū-iû hā-chài, cho͘-ha̍p, chhú-lí só͘-ūi-chu-liāu, chhòng-chhut chit tiuⁿ chú-tê iáⁿ-siōng.
NGC 1566 ê tiong-sim sih-kng, hō͘ chit-ê kńg-lê-á-seng-hē chiâⁿ-chò chi̍t-ê tùi lán lâi kóng siōng kīn siōng kng ê Seyfert seng-hē.
Che sī chi̍t khoán tiong-sim ū chi̍t-lia̍p chhiau-tōa-chit-liōng-o͘-tōng, ē kā i sì-kho͘-ûi-á ê hêng-chheⁿ kah khì-thé phò-hoāi--khì ê seng-hē.

## [KIP] Kńg-lê-á sing-hē Se-pan-gâ Bú-tsiá
Tsit ê kńg-lê-á-sing-hē to̍h sǹg bô 100 hun, siōng-bô mā-sī siōng tsiah-siòng--ê.
Huâ-lē ê tsiànn-hiòng sing-hē NGC 1566 sī tsi̍t-ê lāi-té ū kuí-ā tsa̍p-ik lia̍p hîng-tshenn ê tó-ú-tiū.
I tshāi tī 4000 bān kng-nî hn̄g ê sóo-tsāi, to̍h tī Hái-ti-á sing-tsō (Kiàm-hî-tsō) ê hong-hiòng.
NGC 1566 khì hŏng hun-luī tsò uí-tāi-siat-kè ê kńg-lê-á-sing-hē, ū nn̄g tiâu tsiok bîng-hián tsiok iu-ngá ê kńg-lê-á-tshiú-kut, tíng-kuân ū khah kng ê nâ-sik sing-thuân kah khah àm ê ú-tiū thôo-hún-tuà.
Hubble thài-khong-bōng-uán-kiànn ū hip tsiok-tsuē NGC 1566 ê iánn-siōng, to̍h sī uī-tio̍h beh gián-kiù ê hîng-tshenn hîng-sîng, tshiau-sin-sing, kah kńg-lê-á-sing-hē bô sù-siông ê ua̍h-thiàu-tiong-sim.
Ū tsi̍t-kuá iánn-siōng khiām tī Hubble Uî-sán-tsu-liāu-khòo lāi-té, jīm-hô kut-la̍t ê gia̍p-û-tsiá lóng ē-sái tsū-iû hā-tsài, tsoo-ha̍p, tshú-lí sóo-uī-tsu-liāu, tshòng-tshut tsit tiunn tsú-tê iánn-siōng.
NGC 1566 ê tiong-sim sih-kng, hōo tsit-ê kńg-lê-á-sing-hē tsiânn-tsò tsi̍t-ê tuì lán lâi kóng siōng kīn siōng kng ê Seyfert sing-hē.
Tse sī tsi̍t khuán tiong-sim ū tsi̍t-lia̍p tshiau-tuā-tsit-liōng-oo-tōng, ē kā i sì-khoo-uî-á ê hîng-tshenn kah khì-thé phò-huāi--khì ê sing-hē.

## [English] The Spanish Dancer Spiral Galaxy
If not perfect, then this [spiral galaxy][spiral galaxy] is at least one of the most photogenic.
An [island universe][island universe] containing billions of stars and situated about 40 million light-years away toward the constellation of the Dolphinfish ([Dorado][Dorado]), [NGC 1566 presents][NGC 1566 presents] a gorgeous [face-on view][face-on view].
Classified as a [grand design][grand design] spiral, NGC 1566 shows two prominent and graceful spiral arms that are traced by bright [blue star clusters][blue star clusters] and dark [cosmic dust][cosmic dust] lanes.
Numerous [Hubble Space Telescope][Hubble Space Telescope] images of [NGC 1566][NGC 1566] have been taken to study [star formation][star formation], [supernovas][supernovas], and the spiral's [unusually active][unusually active] center.
Some of these images, stored online in the [Hubble Legacy Archive][Hubble Legacy Archive], were freely downloaded, combined, and digitally processed by an [industrious amateur][industrious amateur] to create the featured image.
[NGC 1566's flaring center][NGC 1566's flaring center] makes the spiral one of the closest and brightest [Seyfert galaxies][Seyfert galaxies], likely housing a central [supermassive black hole][supermassive black hole] wreaking havoc on [surrounding stars and gas][surrounding stars and gas].

## 詞彙學習

|漢羅|POJ|KIP|華語|English|
|-|-|-|-|-|
|捲螺仔星系|kńg-lê-á-seng-hē|kńg-lê-á-sing-hē|螺旋星系|spiral galaxy|
|劍魚座|kiàm-hî-chō|kiàm-hî-tsō|劍魚座|Dorado|
|食相|chia̍h-siòng|tsia̍h-siòng|上相|photogenic|
|NGC 1566|NGC it-ngó͘-lio̍k-lio̍k|NGC it-ngóo-lio̍k-lio̍k|NGC 1566|NGC 1556|
|偉大設計|úi-tāi-siat-kè|uí-tāi-siat-kè|偉大設計|grand design|
|恆星形成|hêng-chheⁿ hêng-sêng|hîng-tshenn hîng-sîng|恆星形成|star formation|
|超新星|chhiau-sin-seng|tshiau-sin-sing|超新星|supernova|
|捲螺仔手骨|kńg-lê-á chhiú-kut|kńg-lê-á tshiú-kut|旋臂|spiral arms|
|星團|seng-thoân|seng-thân|星團|star cluster|
|塗粉帶|thô͘-hún-tòa|thôo-hún-tuà|灰塵帶|dust lane|
|Hubble 遺產資料庫|Hubble ûi-sán-chu-liāu-khò͘|Hubble uî-sán-tsu-liāu-khòo|哈伯遺產資料庫|Hubble Legacy Archive|
|業餘者|gia̍p-û-chiá|gia̍p-û-tsiá|業餘者|amateur|
|超大質量烏洞|chhiau-tōa-chit-liōng-o͘-tōng|tshiau-tuā-tsit-liōng-oo-tōng|超大質量烏洞|supermassive black hole|
|Seyfert 星系|Seyfert seng-hē|Seyfert sing-hē|西弗星系|Seyfert galaxies|
|正向星系|chiàⁿ-hiòng seng-hē|tsiànn-hiòng sing-hē|正向星系|face-on galaxy|
|Hubble 太空望遠鏡|Hubble thài-khong bōng-oán-kiàⁿ|Hubble thài-khong bōng-uán-kiànn|哈伯太空望遠鏡|Hubble Space Telescope|
|儉|khiām|khiām|存|stored|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[spiral galaxy]:https://en.wikipedia.org/wiki/Spiral_galaxy
[island universe]:http://ned.ipac.caltech.edu/level5/March02/Gordon/Gordon2.html
[Dorado]:https://en.wikipedia.org/wiki/Dorado
[NGC 1566 presents]:https://en.wikipedia.org/wiki/NGC_1566
[face-on view]:https://apod.nasa.gov/apod/ap230508.htmlap010427.html
[grand design]:http://burro.cwru.edu/Academics/Astr222/Galaxies/Spiral/spiral.html
[blue star clusters]:https://apod.nasa.gov/apod/ap230508.htmlap200909.html
[cosmic dust]:https://apod.nasa.gov/apod/ap230508.htmlap151119.html
[Hubble Space Telescope]:https://hubblesite.org/
[NGC 1566]:https://esahubble.org/images/potw1422a/
[star formation]:https://science.nasa.gov/astrophysics/focus-areas/how-do-stars-form-and-evolve
[supernovas]:https://www.youtube.com/watch?v=8en5uDqw0aM
[unusually active]:https://media.istockphoto.com/id/1184409133/photo/happy-dog-making-mess-with-papers-on-bed.jpg?s=612x612&w=0&k=20&c=HIvJz4ifaBEf3DWHBip9y7tWjdajJHbEnu3hBWlkYis=
[Hubble Legacy Archive]:https://hla.stsci.edu/
[industrious amateur]:https://www.flickr.com/photos/76780020@N07/
[NGC 1566's flaring center]:https://ui.adsabs.harvard.edu/abs/2019MNRAS.483L..88P/abstract
[Seyfert galaxies]:https://en.wikipedia.org/wiki/Seyfert_galaxy
[supermassive black hole]:https://apod.nasa.gov/apod/ap230508.htmlap181203.html
[surrounding stars and gas]:https://apod.nasa.gov/apod/ap230508.htmlap190427.html

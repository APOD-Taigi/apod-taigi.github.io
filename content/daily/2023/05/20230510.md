---
title: 埃及沙漠天頂 ê 銀河
date: 2023-05-10
publishdate: 2023-05-10T11:45:00+0800
tags: [觀星者, 銀河, 銀河系, 中央帶, 白堊紀, 天文攝影師, 追夢者]
hero: https://apod.nasa.gov/apod/image/2305/DesertSky_Abdelwahab_960_annotated.jpg
summary: 這位觀星者 tī 過去這十冬 ê 夢想就是欲翕一張親像這款 ê 相片。
categories: [podcast]
vocals: [阿錕]
---

{{% apod %}}

- 原始文章：[Milky Way over Egyptian Desert](https://apod.nasa.gov/apod/ap230510.html)
- 影像來源 kah 版權：[Amr Abdulwahab](https://www.instagram.com/amr_abdulwahab/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cliow8906059601vm00xi4pnr" >}}

## [漢羅] 埃及沙漠天頂 ê 銀河
這位觀星者 tī 過去這 10 冬 ê 夢想就是欲翕一張親像這款 ê 相片。
這位追夢者知影講，[埃及][Egypt] [西部沙漠][Western Desert] 內底 ê [白沙漠國家公園][White Desert National Park] 是一个媠甲親像一幅圖 ê 所在，內底有足濟去予風沙雕出來 ê [超現實][surreal structures] [白堊紀形體][chalk formations]。
追夢者知影講，tī 好天無月娘 ê 暗暝，天頂是 [暗眠摸][impressively dark]，按呢咱就會當看著 [銀河系][Milky Way Galaxy] [中央帶][central band] hŏng 印象足深 ê 色彩 kah 細節。
所以伊就邀請一位 [閣較有經驗 ê 天文攝影師][experienced astrophotographer]，tī 這个沙漠開 3 禮拜 ê 時間，[研究][plan] 看愛按怎翕，才會使翕出計畫影像 ê 每一葩，落尾通組合出 in ê 夢想相片。
In tī 3 月中開超過 3 暗 ê 時間，用仝一台 kha-mé-lah、tiàm 仝一个地點翕出這張影像 ê 底圖。
最後組合出來 ê 精彩成果，就是這張影像。
前景彼个人就是追夢者，伊穿伊 ê 傳統衫 [Bedouin][Bedouin] [galabyia][galabyia] 徛 tiàm 遐，感覺足驕傲--ê。

## [POJ] Ai-ki̍p soa-bo̍k thiⁿ-téng ê Gîn-hô
Chit ūi koan-seng-chiá tī kòe-khì che 10 tang ê bāng-sióng to̍h sī beh hip chi̍t tiuⁿ chhin-chhiūⁿ chit-khoán ê siòng-phìⁿ.
Chit ūi tui-bāng-chiá chai-iáⁿ kóng, Ai-ki̍p se-pō͘ soa-bo̍k lāi-té ê Pe̍h-soa-bo̍k Kok-ka-kong-hn̂g sī chi̍t ê súi kah chhin-chhiūⁿ chi̍t pak tô͘ ê só͘-chāi, lāi-té ū chiok chōe khì hō͘ hong-soa tiau--chhut-lâi ê chhiau hiān-si̍t Pe̍h-ok-kì hêng-thé.
Tui-bāng-chiá chai-iáⁿ kóng, tī hó-thiⁿ bô goe̍h-niû ê àm-mî, thiⁿ-téng sī àm-bîn-bong, án-ni lán to̍h ē-tàng khòaⁿ-tio̍h Gîn-hô-hē tiong-ng-tòa hŏng ìn-siōng chiok chhim ê sek-chhái kah sè-chiat.
Só͘-í i to̍h iau-chhiáⁿ chi̍t ūi koh khah ū keng-giām ê thian-bûn liap-iáⁿ-su, tī chit ê soa-bo̍k khai 3 lé-pài ê sî-kan, gián-kiù khòaⁿ ài  án-ná hip, chiah ē-sái hip chhut kè-ōe iáⁿ-siōng ê múi chi̍t pha, lo̍h-bóe thang cho͘-ha̍p chhut in ê bāng-sióng siòng-phìⁿ.
In tī 3 goe̍h tiong khai chhiau-kòe 3 àm ê sî-kan, iōng kāng chi̍t tâi kha-mé-lah, tiàm kāng chi̍t ê tē-tiám hip-chhut chit tiuⁿ iáⁿ-siōng ê té-tô͘.
Chòe-āu cho͘-ha̍p chhut-lâi ê cheng-chhái sêng-kó, to̍h sī chit tiuⁿ iáⁿ-siōng.
Chiân-kéng hit-ê lâng to̍h sī tui-bāng-chiá, i chhēng i ê thoân-thóng-saⁿ Bedouin galabyia khiā tiàm hiah, kám-kak chiok kiau-ngō͘--ê.

## [KIP] Ai-ki̍p sua-bo̍k thinn-tíng ê Gîn-hô
Tsit uī kuan-sing-tsiá tī kuè-khì tse 10 tang ê bāng-sióng to̍h sī beh hip tsi̍t tiunn tshin-tshiūnn tsit-khuán ê siòng-phìnn.
Tsit uī tui-bāng-tsiá tsai-iánn kóng, Ai-ki̍p se-pōo sua-bo̍k lāi-té ê Pe̍h-sua-bo̍k Kok-ka-kong-hn̂g sī tsi̍t ê suí kah tshin-tshiūnn tsi̍t pak tôo ê sóo-tsāi, lāi-té ū tsiok tsuē khì hōo hong-sua tiau--tshut-lâi ê tshiau hiān-si̍t Pe̍h-ok-kì hîng-thé.
Tui-bāng-tsiá tsai-iánn kóng, tī hó-thinn bô gue̍h-niû ê àm-mî, thinn-tíng sī àm-bîn-bong, án-ni lán to̍h ē-tàng khuànn-tio̍h Gîn-hô-hē tiong-ng-tuà hŏng ìn-siōng tsiok tshim ê sik-tshái kah sè-tsiat.
Sóo-í i to̍h iau-tshiánn tsi̍t uī koh khah ū king-giām ê thian-bûn liap-iánn-su, tī tsit ê sua-bo̍k khai 3 lé-pài ê sî-kan, gián-kiù khuànn ài  án-ná hip, tsiah ē-sái hip tshut kè-uē iánn-siōng ê muí tsi̍t pha, lo̍h-bué thang tsoo-ha̍p tshut in ê bāng-sióng siòng-phìnn.
In tī 3 gue̍h tiong khai tshiau-kuè 3 àm ê sî-kan, iōng kāng tsi̍t tâi kha-mé-lah, tiàm kāng tsi̍t ê tē-tiám hip-tshut tsit tiunn iánn-siōng ê té-tôo.
Tsuè-āu tsoo-ha̍p tshut-lâi ê tsing-tshái sîng-kó, to̍h sī tsit tiunn iánn-siōng.
Tsiân-kíng hit-ê lâng to̍h sī tui-bāng-tsiá, i tshīng i ê thuân-thóng-sann Bedouin galabyia khiā tiàm hiah, kám-kak tsiok kiau-ngōo--ê.

## [English] Milky Way over Egyptian Desert
For ten years the stargazer dreamed of taking a picture like this.
The dreamer knew that the [White Desert National Park][White Desert National Park] in [Egypt][Egypt]'s [Western Desert][Western Desert] is a picturesque place hosting numerous [chalk formations][chalk formations] sculpted into [surreal structures][surreal structures] by a sandy wind.
The dreamer knew that the sky above could be [impressively dark][impressively dark] on a clear moonless night, showing highlights such as the [central band][central band] of our [Milky Way Galaxy][Milky Way Galaxy] in impressive color and detail.
So the dreamer invited an even more [experienced astrophotographer][experienced astrophotographer] to spend three weeks together in the desert and [plan][plan] the composite images that needed to be taken and processed to create the dream image.
Over three days in mid-March, the base images were taken, all with the same camera and from the same location.
The impressive result is featured here, with the dreamer -- proudly wearing a traditional [Bedouin][Bedouin] [galabyia][galabyia] -- pictured in the foreground.

## 詞彙學習（漢羅/POJ/KIP/華語/English）
- 【銀河系】Gîn-hô-hē/Gîn-hô-hē/銀河系/Milky Way Galaxy
- 【中央帶】tiong-ng-tòa/tiong-ng-tuà/中央帶/central band
- 【觀星者】koan-seng-chiá/kuan-sing-tsiá/觀星者/stargazer
- 【白堊紀】pe̍h-ok-kì/pe̍h-ok-kì/白堊紀/chalk
- 【天文攝影師】thian-bûn liap-iáⁿ-su/thian-bûn liap-iánn-su/天文攝影師/astrophotographer
- 【埃及】Ai-ki̍p/Ai-ki̍p/埃及/Egypt
- 【追夢者】tui-bāng-chiá/tui-bāng-tsiá/追夢者/dreamer

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[White Desert National Park]:https://en.wikipedia.org/wiki/White_Desert_National_Park
[Egypt]:https://en.wikipedia.org/wiki/Egypt
[Western Desert]:https://en.wikipedia.org/wiki/Western_Desert_(Egypt)
[chalk formations]:https://www.inside-egypt.com/the-white-desert.html
[surreal structures]:https://youtu.be/vgBpr-7AUjg
[impressively dark]:https://apod.nasa.gov/apod/ap200408.html
[central band]:https://apod.nasa.gov/apod/ap191022.html
[Milky Way Galaxy]:https://solarsystem.nasa.gov/resources/285/the-milky-way-galaxy/
[experienced astrophotographer]:https://www.instagram.com/vikaschanderastrophotography/
[plan]:https://i.pinimg.com/originals/30/62/75/3062756a297f1e3c22e35f3fe89b3ecc.jpg
[Bedouin]:https://en.wikipedia.org/wiki/Bedouin
[galabyia]:https://en.wikipedia.org/wiki/Jellabiya

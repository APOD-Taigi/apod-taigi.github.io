---
title: 半人馬座 A：特別 ê 天星島
date: 2023-05-03
publishdate: 2023-05-03T11:45:00+0800
tags: [半人馬座 A, 星際氣體, 恆星殘骸, 烏暗物質, NGC 5128, 長株圓星系, 捲螺仔星系, 合併, 活跳星系核, 超大質量烏洞, 噴射流, 雲絲, 事件視界望遠鏡, 引力]
hero: https://apod.nasa.gov/apod/fap/image/2305/NGC5128_Lorenzi_960.jpg
summary: 星系內底，干焦引力就會當 kā 足濟恆星、塗粉、星際氣體、恆星殘骸、kah 烏暗物質攏搝做伙。
categories: [podcast]
vocals: [阿錕]
---

{{% apod %}}

- 原始文章：[Centaurus A: A Peculiar Island of Stars](https://apod.nasa.gov/apod/ap230503.html)
- 影像來源 kah 版權：[Marco Lorenzi](https://www.glitteringlights.com/About/About-Me), Angus Lau & Tommy Tse; Text: [Natalia Lewandowska](https://www.oswego.edu/physics/natalia-lewandowska) ([SUNY Oswego](https://www.oswego.edu/physics/))
- NASA 這禮拜是：[烏洞週](https://universe.nasa.gov/black-hole-week/participate/the-big-event/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clihq3aol00vp01ux0b9ncwdo" >}}

## [漢羅] 半人馬座 A：特殊 ê 天星島
星系是足媠--ê。
[星系][galaxies] 內底，干焦引力就會當 kā 足濟恆星、塗粉、星際氣體、恆星殘骸、kah 烏暗物質攏搝做伙。
[這張相片][Pictured] 是一个差不多 1200 萬光年遠 ê 星系，伊是天頂第五光 ê 星系，編號是 NGC 5128，毋過伊較 hŏng 會記 ê 名是 半人馬座 A。
[半人馬座 A][Centaurus A] 這个彎曲 ê 形體，是一个 [長株圓星系][elliptical] kah 一个 [捲螺仔星系][spiral] [合併][merger] ê 結果。
半人馬座 A 內底有一个 [活跳星系核][active galactic nucleus]，中心是一粒 [超大質量烏洞][supermassive black hole]。
這粒烏洞 ê 質量差不多是咱太陽 ê [5500 萬][55 million] 倍左右。
中心這粒烏洞噴出速度足緊 ê [噴射流][jet]，tī [電波][radio] 波段 kah [X 光][X-ray] 波段攏看會著。
噴射流 ê 雲絲是紅色--ê，就 tī 相片倒爿頂懸遐。
Ùi [事件視界望遠鏡][Event Horizon Telescope] 提著 ê 新--ê [觀測資料][observations] 表示講，噴射流 ê 四箍圍仔是有較光。
毋過是按怎會按呢，科學家 [這馬猶毋是蓋了解][currently unknown]，所以這就變做一个足衝 ê 研究主題矣。

## [POJ] Poàn-jîn-má-chō A: Te̍k-sû ê Thiⁿ-chhiⁿ-tó
Seng-hē sī chiok súi--ê.
Seng-hē lāi-té, kan-na ín-le̍k to̍h ē-tàng kā cho̍k chōe hêng-chhiⁿ, thô͘-hún, seng-chè-khì-thé, hêng-chhiⁿ chân-hâi, kah o͘-àm-bu̍t-chit lóng giú chò-hóe.
Chit-tiuⁿ siòng-phìⁿ sī chi̍t-ê chha-put-to 1200 bān kng-nî hn̄g ê seng-hē, i sī thiⁿ-téng tē gō͘ kng ê seng-hē, pian-hō sī NGC 5128, m̄-koh i khah hŏng ē-kì ê miâ sī Poàn-jîn-má-chō A.
Poàn-jîn-má-chō A chit-ê oan-khiau ê hêng-thé, sī chi̍t-ê tn̂g-tu-îⁿ seng-hē kah chi̍t-ê kńg-lê-á seng-hē ha̍p-pèng ê kiat-kó.
Poàn-jîn-má-chō A lāi-té ū chi̍t-ê oa̍h-thiàu-seng-hē-he̍k, tiong-sim sī chi̍t-lia̍p chhiau-tōa chit-liōng o͘-tōng.
Chit-lia̍p o͘-tōng ê chit-liōng chha-put-to sī lán Thài-iông ê 5500 bān pōe chó-iū.
Tiong-sim chit-lia̍p o͘-tōng phùn-chhut sok-tō͘ chiok kín ê phùn-siā-liû, tī tiān-pho pho-tōaⁿ kah X-kng pho-tōaⁿ lóng khòaⁿ-ē-tio̍h.
Phùn-siā-liû ê hûn-si sī âng-sek--ê, to̍h tī siòng-phìⁿ tò-pêng téng-koân hiah.
Ùi Sū-kiāⁿ-sī-kài Bōng-oán-kiàⁿ the̍h-tio̍h ê sin--ê koan-chhek chu-liāu piau-sī kóng, phùn-siā-liû ê sì-kho͘-ûi-á sī ū khah kng.
M̄-koh sī án-ná ē án-ni, kho-ha̍k-ka chit-má iáu m̄-sī kài liáu-kái, só͘-í che to̍h piàn-chò chi̍t-ê chiok chhèng ê gián-kiù chú-tê--ah.

## [KIP] Puàn-jîn-má-tsō A: Ti̍k-sû ê Thinn-tshinn-tó
Sing-hē sī tsiok suí--ê.
Sing-hē lāi-té, kan-na ín-li̍k to̍h ē-tàng kā tso̍k tsuē hîng-tshinn, thôo-hún, sing-tsè-khì-thé, hîng-tshinn tsân-hâi, kah oo-àm-bu̍t-tsit lóng giú tsò-hué.
Tsit-tiunn siòng-phìnn sī tsi̍t-ê tsha-put-to 1200 bān kng-nî hn̄g ê sing-hē, i sī thinn-tíng tē gōo kng ê sing-hē, pian-hō sī NGC 5128, m̄-koh i khah hŏng ē-kì ê miâ sī Puàn-jîn-má-tsō A.
Puàn-jîn-má-tsō A tsit-ê uan-khiau ê hîng-thé, sī tsi̍t-ê tn̂g-tu-înn sing-hē kah tsi̍t-ê kńg-lê-á sing-hē ha̍p-pìng ê kiat-kó.
Puàn-jîn-má-tsō A lāi-té ū tsi̍t-ê ua̍h-thiàu-sing-hē-hi̍k, tiong-sim sī tsi̍t-lia̍p tshiau-tuā tsit-liōng oo-tōng.
Tsit-lia̍p oo-tōng ê tsit-liōng tsha-put-to sī lán Thài-iông ê 5500 bān puē tsó-iū.
Tiong-sim tsit-lia̍p oo-tōng phùn-tshut sok-tōo tsiok kín ê phùn-siā-liû, tī tiān-pho pho-tuānn kah X-kng pho-tuānn lóng khuànn-ē-tio̍h.
Phùn-siā-liû ê hûn-si sī âng-sik--ê, to̍h tī siòng-phìnn tò-pîng tíng-kuân hiah.
Uì Sū-kiānn-sī-kài Bōng-uán-kiànn the̍h-tio̍h ê sin--ê kuan-tshik tsu-liāu piau-sī kóng, phùn-siā-liû ê sì-khoo-uî-á sī ū khah kng.
M̄-koh sī án-ná ē án-ni, kho-ha̍k-ka tsit-má iáu m̄-sī kài liáu-kái, sóo-í tse to̍h piàn-tsò tsi̍t-ê tsiok tshìng ê gián-kiù tsú-tê--ah.

## [English] Centaurus A: A Peculiar Island of Stars
Galaxies are fascinating.
In [galaxies][galaxies], gravity alone holds together massive collections of stars, dust, interstellar gas, stellar remnants and dark matter.
[Pictured][Pictured], located at a distance of about 12 million light years, lies the fifth brightest galaxy on the sky cataloged as NGC 5128, but better known as [Centaurus A][Centaurus A].
The warped shape of Cen A is the result of a [merger][merger] between an [elliptical][elliptical] and a [spiral][spiral] galaxy.
Cen A has an [active galactic nucleus][active galactic nucleus] that harbors a [supermassive black hole][supermassive black hole] in its center that weighs in at about [55 million][55 million] times more massive than our Sun.
This central black hole ejects a fast [jet][jet] visible in both [radio][radio] and [X-ray][X-ray] light.
Filaments of the jet pointing are visible in red in the upper left.
New [observations][observations] by the [Event Horizon Telescope][Event Horizon Telescope] have revealed a brightening of the jet only towards its edges -- but for reasons that are [currently unknown][currently unknown] and an active topic of research.

## 詞彙學習（漢羅/POJ/KIP/華語/English）
- 【半人馬座 A】c/Puàn-jîn-má-tsō A/半人馬座 A/Centaurus A
- 【引力】ín-le̍k/ín-li̍k/引力/gravity
- 【星際氣體】seng-chè-khì-thé/sing-tsè-khì-thé/星際氣體/interstellar gas
- 【恆星殘骸】hêng-chheⁿ chân-hâi/hîng-tshenn tsân-hâi/恆星殘骸/stellar remnants
- 【烏暗物質】o͘-àm-bu̍t-chit/oo-àm-bu̍t-tsit/暗物質/dark matter
- 【NGC 5128】NGC ngó͘-it-jī-pat/NGC ngóo-it-jī-pat/NGC 5128/NGC 5128
- 【長株圓星系】tn̂g-tu-îⁿ seng-hē/tn̂g-tu-înn sing-hē/橢圓星系/elliptical galaxy
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【合併】ha̍p-pèng/ha̍p-pìng/合併/merger
- 【活跳星系核】oa̍h-thiàu-seng-hē-he̍k/ua̍h-thiàu-sing-hē-hi̍k/活躍星系核/active galactic nucleus
- 【超大質量烏洞】chhiau-tōa chit-liōng o͘-tōng/tshiau-tuā tsit-liōng oo-tōng/超大質量烏洞/supermassive black hole
- 【噴射流】phùn-siā-liû/phùn-siā-liû/噴射流/jet
- 【雲絲】hûn-si/hûn-si/絲狀物/filaments
- 【事件視界望遠鏡】Sū-kiāⁿ-sī-kài Bōng-oán-kiàⁿ/Sū-kiāⁿ-sī-kài Bōng-oán-kiàⁿ/事件視界望遠鏡/Event Horizon Telescope

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[galaxies]:https://en.wikipedia.org/wiki/Galaxy
[Pictured]:https://www.glitteringlights.com/Images/Galaxies/i-rXzDxS3/A
[Centaurus A]:https://en.wikipedia.org/wiki/Centaurus_A
[merger]:https://ui.adsabs.harvard.edu/abs/2006ApJ...645.1092Q/abstract
[elliptical]:https://apod.nasa.gov/apod/ap040616.html
[spiral]:https://apod.nasa.gov/apod/ap171226.html
[active galactic nucleus]:https://en.wikipedia.org/wiki/Active_galactic_nucleus
[supermassive black hole]:https://en.wikipedia.org/wiki/Supermassive_black_hole
[55 million]:https://www.nasa.gov/topics/universe/features/radio-particle-jets.html
[jet]:https://en.wikipedia.org/wiki/Astrophysical_jet
[radio]:https://science.nasa.gov/ems/05_radiowaves
[X-ray]:https://science.nasa.gov/ems/11_xrays
[observations]:https://www.nature.com/articles/s41550-021-01417-w
[Event Horizon Telescope]:https://eventhorizontelescope.org/
[currently unknown]:https://i.ytimg.com/vi/nM9qpNo6DzQ/maxresdefault.jpg


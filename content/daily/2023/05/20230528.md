---
title: 小行星 Ida kah 伊 ê 衛星 Dactyl
date: 2023-05-28
publishdate: 2023-05-28T11:45:00+0800
tags: [free2share, 小行星 243 Ida, 衛星 Dactyl, 小行星, 衛星, 小行星衛星, 木星, Galileo 太空船]
hero: https://apod.nasa.gov/apod/fap/image/2305/IdaDactyl_galileo_960.jpg
summary: 1993 年彼陣，欲去 木星 ê Galileo 機器人太空船 tī 行星間長途旅行 ê 時陣，拄著兩粒小行星。
categories: [podcast]
vocals: [阿錕]
---

{{% apod %}}

- 原始文章：[Ida and Dactyl: Asteroid and Moon](https://apod.nasa.gov/apod/ap230528.html)
- 影像來源：[NASA](https://www.nasa.gov/), [JPL](https://www.jpl.nasa.gov/), [Galileo Mission](https://solarsystem.nasa.gov/missions/galileo/overview/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cljk6tfvf023x01xn3tqf1u3b" >}}

## [漢羅] 小行星 Ida kah 伊 ê 衛星 Dactyl
[這粒小行星][This asteroid] 有一粒衛星。
1993 年彼陣，欲去 木星 ê [Galileo 機器人太空船][robot spacecraft Galileo] tī 行星間長途旅行 ê 時陣，拄著兩粒 [小行星][asteroids]，就 kā 翕起來。
太空船翕著 ê 第二粒小行星叫做 [243 Ida][243 Ida]，煞發現講伊 [竟然][unexpectedly] 有一粒衛星。
Tī [這張][featured image] 處理過 通看較清楚 ê 影像內底，咱會當看著正爿有一粒細細粒 ê 天體。
伊就是 Ida ê 衛星，叫做 [Dactyl][Dactyl]，才 1.6 公里大爾爾。
相對來講，這粒 [馬鈴薯形][potato-shaped] ê Ida 就較大粒，伊有 60 公里長，25 公里闊。
[Dactyl][Dactyl] 是頭一粒科學家揣著 ê 小行星衛星。
毋過咱這馬已經知影講，有足濟粒小行星 [攏有衛星][known to have moons]。
Ida kah Dactyl ê 名攏是 ùi [希臘神話][Greek mythology] 來--ê。

## [POJ] Sió-kiâⁿ-chheⁿ Ida kah i ê ūi-chheⁿ Dactyl
Chit-lia̍p sió-kiâⁿ-chheⁿ ū chi̍t-lia̍p ūi-chheⁿ.
1993 nî hit-chūn, beh khì Bo̍k-chheⁿ ê Galileo ke-khì-lâng thài-khong-chûn tī kiâⁿ-chheⁿ-kan tn̂g-tō͘ lú-hêng ê sî-chūn, tú-tio̍h nn̄g-lia̍p sió-kiâⁿ-chheⁿ, to̍h kā hip--khí-lâi.
Thài-khong-chûn hip-tio̍h ê tē-jī-lia̍p sió-kiâⁿ-chheⁿ kiò-chò 243 Ida, soah hoat-hiān kóng i ū chi̍t-lia̍p ūi-chheⁿ.
Tī chit-tiuⁿ chhú-lí kòe thang khòaⁿ khah chheng-chhó ê iáⁿ-siōng lāi-té, lán ē-tàng khòaⁿ-tio̍h chiàⁿ-pêng ū chi̍t-lia̍p sè-sè-lia̍p ê thian-thé.
I to̍h sī Ida ê ūi-chheⁿ, kiò-chò Dactyl, chiah 1.6 kong-lí tōa niā-niā.
Siong-tùi lâi-kóng, chit-lia̍p má-lêng-chî-hêng ê Ida to̍h khah tōa-lia̍p, i ū 60 kong-lí tn̂g, 25 kong-lí khoah.
Dactyl sī thâu-chi̍t-lia̍p kho-ha̍k-ka chhōe-tio̍h ê sió-kiâⁿ-chheⁿ ūi-chheⁿ.
M̄-koh lán chit-má í-keng chai-iáⁿ kóng, ū chiok chē lia̍p sió-kiâⁿ-chheⁿ lóng ū ūi-chheⁿ.
Ida kah Dactyl ê miâ lóng sī ùi Hi-la̍h sîn-ōe lâi--ê.

## [KIP] Sió-kiânn-tshenn Ida kah i ê uī-tshenn Dactyl
Tsit-lia̍p sió-kiânn-tshenn ū tsi̍t-lia̍p uī-tshenn.
1993 nî hit-tsūn, beh khì Bo̍k-tshenn ê Galileo ke-khì-lâng thài-khong-tsûn tī kiânn-tshenn-kan tn̂g-tōo lú-hîng ê sî-tsūn, tú-tio̍h nn̄g-lia̍p sió-kiânn-tshenn, to̍h kā hip--khí-lâi.
Thài-khong-tsûn hip-tio̍h ê tē-jī-lia̍p sió-kiânn-tshenn kiò-tsò 243 Ida, suah huat-hiān kóng i ū tsi̍t-lia̍p uī-tshenn.
Tī tsit-tiunn tshú-lí kuè thang khuànn khah tshing-tshó ê iánn-siōng lāi-té, lán ē-tàng khuànn-tio̍h tsiànn-pîng ū tsi̍t-lia̍p sè-sè-lia̍p ê thian-thé.
I to̍h sī Ida ê uī-tshenn, kiò-tsò Dactyl, tsiah 1.6 kong-lí tuā niā-niā.
Siong-tuì lâi-kóng, tsit-lia̍p má-lîng-tsî-hîng ê Ida to̍h khah tuā-lia̍p, i ū 60 kong-lí tn̂g, 25 kong-lí khuah.
Dactyl sī thâu-tsi̍t-lia̍p kho-ha̍k-ka tshuē-tio̍h ê sió-kiânn-tshenn uī-tshenn.
M̄-koh lán tsit-má í-king tsai-iánn kóng, ū tsiok tsē lia̍p sió-kiânn-tshenn lóng ū uī-tshenn.
Ida kah Dactyl ê miâ lóng sī uì Hi-la̍h sîn-uē lâi--ê.

## [English] Ida and Dactyl: Asteroid and Moon
[This asteroid][This asteroid] has a moon.
The [robot spacecraft Galileo][robot spacecraft Galileo] on route to [Jupiter][Jupiter] in 1993 encountered and photographed two [asteroids][asteroids] during its long interplanetary voyage.
The second minor planet it photographed, [243 Ida][243 Ida], was [unexpectedly][unexpectedly] discovered to have a moon.
The tiny moon, [Dactyl][Dactyl], is only about 1.6 kilometers across and seen as a small dot on the right of the sharpened [featured image][featured image].
In contrast, the [potato-shaped][potato-shaped] Ida is much larger, measuring about 60 kilometers long and 25 km wide.
[Dactyl][Dactyl] is the first moon of an asteroid ever discovered -- now many asteroids are [known to have moons][known to have moons].
The names Ida and Dactyl are from [Greek mythology][Greek mythology].

## 詞彙學習（漢羅/POJ/KIP/華語/English）
- 【小行星 243 Ida】sió-kiâⁿ-chheⁿ jī-sù-sam Ida/sió-kiânn-tshenn jī-sù-sam Ida/小行星艾女星/243 Ida
- 【衛星 Dactyl】ūi-chheⁿ Dactyl/uī-tshenn Dactyl/衛星達克堤里/Dactyl
- 【小行星】sió-kiâⁿ-chheⁿ/sió-kiânn-tshenn/小行星/asteroid
- 【衛星】ūi-chheⁿ/uī-tshenn/衛星/moon
- 【小行星衛星】sió-kiâⁿ-chheⁿ ūi-chheⁿ/sió-kiânn-tshenn uī-tshenn/小行星衛星/minor-planet moon
- 【木星】Bo̍k-chheⁿ/Bo̍k-tshenn/木星/Jupiter
- 【Galileo 太空船】Galileo thài-khong-chûn/Galileo thài-khong-tsûn/加利略太空船/Galileo spacecraft
- 【1.6 公里】it tiám la̍k kong-lí/it tiám la̍k kong-lí/1.6 公里/1.6 kilometers

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[This asteroid]:https://photojournal.jpl.nasa.gov/catalog/PIA00333
[robot spacecraft Galileo]:https://solarsystem.nasa.gov/missions/galileo/overview/#otp_quick_facts
[Jupiter]:https://solarsystem.nasa.gov/planets/jupiter/in-depth/
[asteroids]:https://solarsystem.nasa.gov/asteroids-comets-and-meteors/overview/
[243 Ida]:https://solarsystem.nasa.gov/asteroids-comets-and-meteors/asteroids/243-ida/in-depth/
[unexpectedly]:https://i.imgflip.com/eyvnj.jpg
[Dactyl]:https://en.wikipedia.org/wiki/Dactyl_(moon)
[featured image]:https://photojournal.jpl.nasa.gov/catalog/PIA00069
[potato-shaped]:https://apod.nasa.gov/apod/ap200401.html
[known to have moons]:https://apod.nasa.gov/apod/ap220927.html
[Greek mythology]:https://en.wikipedia.org/wiki/Greek_mythology

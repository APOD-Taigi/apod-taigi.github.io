---
title: Ùi Juno 太空船 看 木星 ê 捲螺仔雲
date: 2023-05-23
publishdate: 2023-05-23T11:45:00+0800
tags: [free2share, Juno 太空船, 木星, 捲螺仔雲, 捲螺仔風, 逆捲螺仔風, 爍爁]
hero: https://apod.nasa.gov/apod/fap/image/2305/JupiterSwirls_JunoGill_960.jpg
summary: 木星頂懸 ê 大風暴 kah 咱地球 ê 是無仝。
---

{{% apod %}}

- 原始文章：[Jupiter's Swirls from Juno](https://apod.nasa.gov/apod/ap230523.html)
- 影像來源：[NASA](https://www.nasa.gov/)/[JPL-Caltech](https://www.jpl.nasa.gov/)/[SwRI](https://www.swri.org/)/[MSSS](http://www.msss.com/); 資料處理 & [許可](https://creativecommons.org/licenses/by/3.0/): [Kevin M. Gill](https://www.flickr.com/people/kevinmgill/)
- 宇宙趨湧：[APOD 亂數產生器](https://apod.nasa.gov/apod/fap/random_apod.html)
- 台文翻譯：[An-Li Tsai][An-Li Tsai] ([NCU][NCU])

## [漢羅] Ùi Juno 太空船 看 木星 ê 捲螺仔雲
木星頂懸 ê 大風暴 kah 咱地球 ê 是無仝。
Tī 地球頂懸 ê 大 [風颱][hurricanes] kah 大型 [捲螺仔風][cyclones] 會 出現 tī 低壓區。
毋過 tī 木星頂懸上大 ê 逆捲螺仔風風暴，煞出現 tī 高壓區。
[地球][Earth] 頂懸 ê 大型風暴會擋幾若禮拜，毋過 [木星][Jupiter] 頂懸 ê 大型風暴是會擋幾若年。
地球頂懸 ê 大型風暴寸尺，差不多 kah 一个國家平大，毋過木星頂懸 ê 風暴是 kah 地球 ê 大細會比並--ê。
這兩款風暴攏會產生 [爍][light][爁][ning]。
[這張][featured image] 木星雲 ê 合成相片是 kā 機器人 [太空船 Juno][Juno spacecraft] 翕 ê 影像資料組合起來--ê。
相片是 Juno tī 2020 年 8 月 ê 時陣 [衝到這粒大粒行星附近][swooped close] 翕--ê。
咱會當看著較近 ê 木星雲有一个 [白卵形][white oval] ê [捲螺仔雲][cloud swirls]，邊仔閣有足濟較細 ê 捲螺仔雲，湠到足遠 ê 所在去。
木星頂懸較淺色 ê [雲][clouds]，一般攏比 較深色 ê 雲 較懸。
雖罔講 in 無仝款，毋過研究 tī 遮爾遠 ê 木星頂懸 ê 風暴雲，會當 [提供咱一寡線索][insights]，幫贊咱 [閣較了解咱地球][familiar Earth] 頂懸 ê 風暴 kah 其他天氣模式。

## [POJ] Ùi Juno Thài-khong-chûn khòaⁿ Bo̍k-chheⁿ ê Kńg-lê-á-hûn
Bo̍k-chheⁿ téng-koân ê tōa hong-pō kah lán Tē-kiû ê sī bô-kâng.
Tī Tē-kiû téng-koân ê tōa hong-thai kah tōa-hêng kńg-lê-á-hong ē chhut-hiān tī kē-ap-khu.
M̄-koh tī Bo̍k-chheⁿ téng-koân siōng tōa ê ge̍k kńg-lê-á-hong hong-pō, soah chhut-hiān tī ko-ap-khu.
Tē-kiû téng-koân ê tōa-hêng hong-pō ē tòng kúi-ā lé-pài, m̄-koh Bo̍k-chheⁿ téng-koân ê tōa-hêng hong-pō sī ē tòng kúi-ā nî.
Tē-kiû téng-koân ê tōa-hêng hong-pō chhun-chioh, chha-put-to kah chi̍t-ê kok-ka pêⁿ-tōa, m̄-koh Bo̍k-chheⁿ téng-koân ê hong-pō sī kah Tē-kiû ê tōa-sè ē pí-phēng--ê.
Chit nn̄g-khoân hong-pō lóng ē sán-seng sih-nah.
Chit-tiuⁿ bo̍k-chêng-hûn ê ha̍p-sêng siòng-phìⁿ sī kā ke-khì-lâng thài-khong-chûn Juno hip ê iáⁿ-siōng chu-liāu cho͘-ha̍p khí-lâi--ê.
Siòng-phìⁿ sī Juno tī 2020 nî 8 goe̍h ê sî-chūn chhiong kàu chit-lia̍p tōa-lia̍p kiâⁿ-chheⁿ hù-kīn hip--ê.
Lán ē-tàng khòaⁿ-tio̍h khah kīn ê Bo̍k-chheⁿ-hûn ū chi̍t-ê pe̍h-nn̄g-hêng ê kńg-lê-á-hûn, piⁿ-á koh ū chiok chōe khah sè ê kńg-lê-á-hûn, thòaⁿ kàu chiok hn̄g ê só͘-chāi khì.
Bo̍k-chheⁿ téng-koân khah chhián-sek ê hûn, it-poaⁿ lóng pí khah chhim-sek ê hûn khah koân.
Sui-bóng kóng in bô kāng-khoán, m̄-koh gián-kiù tī chiah-nī hn̄g ê Bo̍k-chheⁿ téng-koân ê hong-pō-hûn, ē-tàng thê-kiong lán chi̍t-kóa sòaⁿ-soh, pang-chān lán koh khah liáu-kái lán Tē-kiû téng-koân ê hong-pō kah kî-tha thiⁿ-khì bô͘-sek.

## [KIP] Uì Juno Thài-khong-tsûn khuànn Bo̍k-tshenn ê Kńg-lê-á-hûn
Bo̍k-tshenn tíng-kuân ê tuā hong-pō kah lán Tē-kiû ê sī bô-kâng.
Tī Tē-kiû tíng-kuân ê tuā hong-thai kah tuā-hîng kńg-lê-á-hong ē tshut-hiān tī kē-ap-khu.
M̄-koh tī Bo̍k-tshenn tíng-kuân siōng tuā ê gi̍k kńg-lê-á-hong hong-pō, suah tshut-hiān tī ko-ap-khu.
Tē-kiû tíng-kuân ê tuā-hîng hong-pō ē tòng kuí-ā lé-pài, m̄-koh Bo̍k-tshenn tíng-kuân ê tuā-hîng hong-pō sī ē tòng kuí-ā nî.
Tē-kiû tíng-kuân ê tuā-hîng hong-pō tshun-tsioh, tsha-put-to kah tsi̍t-ê kok-ka pênn-tuā, m̄-koh Bo̍k-tshenn tíng-kuân ê hong-pō sī kah Tē-kiû ê tuā-sè ē pí-phīng--ê.
Tsit nn̄g-khuân hong-pō lóng ē sán-sing sih-nah.
Tsit-tiunn bo̍k-tsîng-hûn ê ha̍p-sîng siòng-phìnn sī kā ke-khì-lâng thài-khong-tsûn Juno hip ê iánn-siōng tsu-liāu tsoo-ha̍p khí-lâi--ê.
Siòng-phìnn sī Juno tī 2020 nî 8 gue̍h ê sî-tsūn tshiong kàu tsit-lia̍p tuā-lia̍p kiânn-tshenn hù-kīn hip--ê.
Lán ē-tàng khuànn-tio̍h khah kīn ê Bo̍k-tshenn-hûn ū tsi̍t-ê pe̍h-nn̄g-hîng ê kńg-lê-á-hûn, pinn-á koh ū tsiok tsuē khah sè ê kńg-lê-á-hûn, thuànn kàu tsiok hn̄g ê sóo-tsāi khì.
Bo̍k-tshenn tíng-kuân khah tshián-sik ê hûn, it-puann lóng pí khah tshim-sik ê hûn khah kuân.
Sui-bóng kóng in bô kāng-khuán, m̄-koh gián-kiù tī tsiah-nī hn̄g ê Bo̍k-tshenn tíng-kuân ê hong-pō-hûn, ē-tàng thê-kiong lán tsi̍t-kuá suànn-soh, pang-tsān lán koh khah liáu-kái lán Tē-kiû tíng-kuân ê hong-pō kah kî-tha thinn-khì bôo-sik.

## [English] Jupiter's Swirls from Juno
Big storms are different on Jupiter.
On Earth, huge [hurricanes][hurricanes] and colossal [cyclones][cyclones] are centered on regions of low pressure, but on Jupiter, it is the high-pressure, anti-cyclone storms that are the largest.
On [Earth][Earth], large storms can last weeks, but on [Jupiter][Jupiter] they can last years.
On Earth, large storms can be as large as a country, but on Jupiter, large storms can be as large as planet Earth.
Both types of storms are known to exhibit [light][light][ning][ning].
The [featured image][featured image] of Jupiter's clouds was composed from images and data captured by the robotic [Juno spacecraft][Juno spacecraft] as it [swooped close][swooped close] to the massive planet in August 2020.  
A swirling [white oval][white oval] is visible nearby, while numerous smaller [cloud swirls][cloud swirls] extend into the distance.
On Jupiter, light-colored [clouds][clouds] are usually higher up than dark clouds.
Despite their differences, studying storm clouds on distant Jupiter provides [insights][insights] into storms and other weather patterns on [familiar Earth][familiar Earth].

## 詞彙學習（漢羅/POJ/KIP/華語/English）
- 【Juno 太空船】Juno thài-khong-chûn/Juno thài-khong-tsûn/朱諾太空船/Juno spacecraft
- 【木星】Bo̍k-chheⁿ/Bo̍k-tshenn/木星/Jupiter
- 【捲螺仔雲】kńg-lê-á-hûn/kńg-lê-á-hûn/漩渦雲/swirl cloud
- 【捲螺仔風】kńg-lê-á-hong/kńg-lê-á-hong/氣旋/cyclones
- 【逆捲螺仔風】ge̍k kńg-lê-á-hong/gi̍k kńg-lê-á-hong/反氣旋/anti-cyclone
- 【爍爁】sih-nah/sih-nah/閃電/lightning

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[hurricanes]:https://apod.nasa.gov/apod/ap171127.html
[cyclones]:https://apod.nasa.gov/apod/ap210915.html
[Earth]:https://solarsystem.nasa.gov/planets/earth/in-depth/
[Jupiter]:https://solarsystem.nasa.gov/planets/jupiter/in-depth/
[light]:https://apod.nasa.gov/apod/ap970512.html
[ning]:https://apod.nasa.gov/apod/ap040818.html
[featured image]:https://www.missionjuno.swri.edu/junocam/processing?id=9123
[Juno spacecraft]:https://www.nasa.gov/mission_pages/juno/spacecraft/index.html
[swooped close]:https://apod.nasa.gov/apod/ap220828.html
[white oval]:https://www.jpl.nasa.gov/images/pia01477-jupiters-white-ovals
[cloud swirls]:https://en.wikipedia.org/wiki/Atmosphere_of_Jupiter#Vortices
[clouds]:https://www.nasa.gov/image-feature/jpl/chaotic-clouds-of-jupiter
[insights]:https://media.istockphoto.com/id/858935040/photo/black-cat-working-at-the-computer-as-a-developer-online.jpg?b=1&s=170667a&w=0&k=20&c=Sf6SQDgkc--GGpkDIIgmSHuqRt18x-FncocMhH2tAeE=
[familiar Earth]:https://apod.nasa.gov/apod/ap220206.html

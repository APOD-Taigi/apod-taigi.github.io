---
title: 青藍色仙境 kah 天頂 ê 銀河
date: 2023-05-29
publishdate: 2023-05-29T11:45:00+0800
tags: [夜光蟲, 單細胞, 浮游生物, 藍色目屎, 銀河系, 中央盤, 半人馬座 ω 星團, 南十字星群, 船底座星雲, Gum 星雲]
hero: https://apod.nasa.gov/apod/image/2305/SeaBlueSky_Horalek_960_annotated.jpg
summary: 是啥物物件 tī 遐咧發光？這个答案 愛看你是咧講海？抑是咧講天？
categories: [podcast]
vocals: [草莓大福]
---

{{% apod %}}

- 原始文章：[Milky Way over a Turquoise Wonderland](https://apod.nasa.gov/apod/ap230529.html)
- 影像來源 kah 版權：[Petr Horálek](https://www.petrhoralek.com/#about-1) / [Institute of Physics in Opava](https://www.slu.cz/phys/en/), Sovena Jani
- 台文翻譯：[An-Li Tsai][An-Li Tsai] ([NCU][NCU])

{{< podcast "clnhlnheb024501vm8h8hgp6n" >}}

## [漢羅] 青藍色仙境 kah 天頂 ê 銀河
是啥物物件 tī 遐咧發光？
這个答案 愛看你是咧講海？抑是咧講天？
Tī 海 lih，這个特別 ê 藍光是 [生物發出 ê 光][bioluminescence]。
講較詳細咧，發光 ê 是一款 [夜光蟲][Noctiluca scintillans]，伊是單細胞浮游生物，是因為去予海湧波浪拍 kah 精神起來，才會發光。
In 就是一般咱咧講 ê 藍色目屎。
[浮游生物][plankton] [用 in 發 ê 光 來阻擋][startle and illuminate] 這寡 欲食 in ê 生物。
這个 tī 2 月中 出現 tiàm [Maldives][Maldives] 島 ê 現象是遮爾強烈，連天文攝影師嘛講，這是一个 [青藍色 ê 仙境][turquoise wonderland]。
毋過咱若是看 tùi 天頂去，應該會看著咱較熟似 ê [恆星][stars] kah [星雲][nebula] leh 發光。
Ùi 去予燈火照 kah 足光 ê [青色植物][green plants] 後壁 peh 起來 ê 白色光帶，是有幾若十億粒 恆星 ê [銀河系][Milky Way Galaxy] 中央盤。
咱閣會當 tī 天頂看著 ê 是，倒爿 ê [半人馬座 ω][Omega Centauri] 星團，kah 中央彼个有名 ê [南十字][Southern Cross] [星群][asterism]。
相片內底有一寡發紅光 ê 星雲，包括 tī 正爿中央 較光 ê [船底座星雲][Carina Nebula]，kah 正爿頂較大範圍 ê [Gum 星雲][Gum Nebula]。

## [POJ] Chhiⁿ-nâ-sek sian-kéng kah Thiⁿ-téng ê Gîrn-hô
Sī siáⁿ-mih mi̍h-kiāⁿ tī-hia leh hoat-kng?
Chit-ê tap-àn ài khòaⁿ lí sī leh kóng hái? A̍h-sī leh kóng thiⁿ?
Tī hái lih, chit-ê te̍k-pa̍t ê nâ-kng sī seng-bu̍t hoat-chhut ê kng.
Kóng khah siông-sè leh, hoat-kng ê sī chi̍t-khoán iā-kng-thâng, i sī tan-sè-pau phû-iû seng-bu̍t, sī in-ūi khì hō͘ hái-éng pho-lōng phah kah cheng-sîn khí-lâi, chiah-ē hoat-kng.
In tio̍h-sī it-poaⁿ lán leh kóng ê nâ-sek ba̍k-sái.
Phû-iû seng-bu̍t iōng in hoat ê kng lâi chó͘-tòng chit-kóa beh chia̍h in ê seng-bu̍t.
Chit-ê tī 2 ge̍h-tiong chhut-hiān tiàm Maldives tó ê hiān-siōng sī chiah-nī kiông, liân thian-bûn liap-iáⁿ-su mā kóng, che sī chi̍t-ê chhiⁿ-nâ-sek ê sian-kéng.
M̄-koh lán nā-sī khòaⁿ tùi thiⁿ-téng khì, eng-kai ē khòaⁿ-tio̍h lán khah se̍k-sāi ê hêng-chhiⁿ kah seng-hûn leh hoat-kng.
Ùi khì hō͘ teng-hóe chiàu-kah chiok kng ê chhiⁿ-sek si̍t-bu̍t āu-piah peh--khí-lâi ê pe̍h-sek kng-tòa,sī ū kúi-nā cha̍p-ek lia̍p hêng-chhiⁿ ê gîrn-hô-hē tiong-ng-pôaⁿ.
Lán koh ē-tàng tī thiⁿ-téng khòaⁿ--tio̍h ê, ū tò-pêng ê Poàn-jîn-má chō ω seng-thoân, kah tiong-ng hit-ê ū-miâ ê Lâm-si̍p-jī seng-kûn.
Siòng-phìⁿ lāi-té ū chi̍t-kóa hoat âng-kng ê seng-hûn, pau-koat tī chiàⁿ-pêng tiong-ng khah kng ê chûn té chō seng-hûn, kah chiàⁿ-pêng téng-koân khah tōa hoān-ûi ê Gum seng-hûn.

## [KIP] Tshinn-nâ-sik sian-kíng kah Thinn-tíng ê Gîrn-hô
Sī siánn-mih mi̍h-kiānn tī-hia leh huat-kng?
Tsit-ê tap-àn ài khuànn lí sī leh kóng hái? A̍h-sī leh kóng thinn?
Tī hái lih, tsit-ê ti̍k-pa̍t ê nâ-kng sī sing-bu̍t huat-tshut ê kng.
Kóng khah siông-sè leh, huat-kng ê sī tsi̍t-khuán iā-kng-thâng, i sī tan-sè-pau phû-iû sing-bu̍t, sī in-uī khì hōo hái-íng pho-lōng phah kah tsing-sîn khí-lâi, tsiah-ē huat-kng.
In tio̍h-sī it-puann lán leh kóng ê nâ-sik ba̍k-sái.
Phû-iû sing-bu̍t iōng in huat ê kng lâi tsóo-tòng tsit-kuá beh tsia̍h in ê sing-bu̍t.
Tsit-ê tī 2 ge̍h-tiong tshut-hiān tiàm Maldives tó ê hiān-siōng sī tsiah-nī kiông, liân thian-bûn liap-iánn-su mā kóng, tse sī tsi̍t-ê tshinn-nâ-sik ê sian-kíng.
M̄-koh lán nā-sī khuànn tuì thinn-tíng khì, ing-kai ē khuànn-tio̍h lán khah si̍k-sāi ê hîng-tshinn kah sing-hûn leh huat-kng.
Uì khì hōo ting-hué tsiàu-kah tsiok kng ê tshinn-sik si̍t-bu̍t āu-piah peh--khí-lâi ê pe̍h-sik kng-tuà,sī ū kuí-nā tsa̍p-ik lia̍p hîng-tshinn ê gîrn-hô-hē tiong-ng-puânn.
Lán koh ē-tàng tī thinn-tíng khuànn--tio̍h ê, ū tò-pîng ê Puàn-jîn-má tsō ω sing-thuân, kah tiong-ng hit-ê ū-miâ ê Lâm-si̍p-jī sing-kûn.
Siòng-phìnn lāi-té ū tsi̍t-kuá huat âng-kng ê sing-hûn, pau-kuat tī tsiànn-pîng tiong-ng khah kng ê tsûn té tsō sing-hûn, kah tsiànn-pîng tíng-kuân khah tuā huān-uî ê Gum sing-hûn.

## [English] Milky Way over a Turquoise Wonderland
What glows there?
The answer depends: sea or sky?
In the sea, the unusual blue glow is [bioluminescence][bioluminescence].
Specifically, the glimmer arises from [Noctiluca scintillans][Noctiluca scintillans], single-celled plankton stimulated by the lapping waves.
The [plankton][plankton] use their glow to [startle and illuminate][startle and illuminate] predators.
This mid-February display on an island in the [Maldives][Maldives] was so intense that the astrophotographer described it as a [turquoise wonderland][turquoise wonderland].
In the sky, by contrast, are the more familiar glows of [stars][stars] and [nebula][nebula]s.
The white band rising from the artificially-illuminated [green plants][green plants] is created by billions of stars in the central disk of our [Milky Way Galaxy][Milky Way Galaxy].
Also visible in the sky is the star cluster [Omega Centauri][Omega Centauri], toward the left, and the famous [Southern Cross][Southern Cross] [asterism][asterism] in the center.
Red-glowing nebulas include the bright [Carina Nebula][Carina Nebula], just right of center, and the expansive [Gum Nebula][Gum Nebula] on the upper right.

## 詞彙學習

|漢羅|POJ|KIP|華語|English|
|-|-|-|-|-|
|青藍色仙境|chheⁿ-nâ-sek sian-kéng|tshinn-nâ-sik sian-kíng|藍綠色仙境|turquoise wonderland|
|夜光蟲|iā-kng-thâng|iā-kng-thâng|夜光蟲|Noctiluca scintillans|
|單細胞|tan-sè-pau|tan-sè-pau|單細胞|single-celled|
|浮游生物|phû-iû-seng-bu̍t|phû-iû-sing-bu̍t|浮游生物|plankton|
|藍色目屎|Nâ-sek Ba̍k-sái|Nâ-sik Ba̍k-sái|藍色眼淚|Blue Tears|
|銀河系|Gîrn-hô-hē|Gîrn-hô-hē|銀河系|Milky Way Galaxy|
|中央盤|tiong-ng-pôaⁿ|tiong-ng-puânn|中央盤|central disk|
|半人馬座 ω|Poàn-jîn-má-chō Omega|Puàn-jîn-má-tsō Omega|半人馬座 ω|Omega Centauri|
|星團|seng-thoân|sing-thuân|星團|star cluster|
|南十字星群|Lâm-si̍p-jī seng-kûn|Lâm-si̍p-jī sing-kûn|南十字星群|Southern Cross asterism|
|船底座星雲|Chûn-té-chō|Tsûn-té-tsō|船底座星雲|Carina Nebula|
|Gum 星雲|Gum seng-hûn|Gum sing-hûn|古姆星雲|Gum Nebula|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[bioluminescence]:https://ocean.si.edu/ocean-life/fish/bioluminescence
[Noctiluca scintillans]:https://en.wikipedia.org/wiki/Noctiluca_scintillans
[plankton]:https://en.wikipedia.org/wiki/Plankton
[startle and illuminate]:https://d.newsweek.com/en/full/2040076/startled-cat-looks-camera.jpg?w=790&f=eead42729d60aeb4993404f1cdd17f5a
[Maldives]:https://youtu.be/hCQvPX0DLFM
[turquoise wonderland]:https://www.petrhoralek.com/?p=23528
[stars]:https://science.nasa.gov/astrophysics/focus-areas/how-do-stars-form-and-evolve
[nebula]:https://spaceplace.nasa.gov/nebula/en/
[green plants]:https://www.quantamagazine.org/why-are-plants-green-to-reduce-the-noise-in-photosynthesis-20200730/
[Milky Way Galaxy]:http://www.atlasoftheuniverse.com/galaxy.html
[Omega Centauri]:https://apod.nasa.gov/apod/ap230316.html
[Southern Cross]:https://apod.nasa.gov/apod/ap210125.html
[asterism]:https://en.wikipedia.org/wiki/Asterism_(astronomy)
[Carina Nebula]:https://apod.nasa.gov/apod/ap220425.html
[Gum Nebula]:https://apod.nasa.gov/apod/ap221129.html

---
title: 火星頂懸 ê 平岩石山
date: 2023-05-02
publishdate: 2023-05-02T11:45:00+0800
tags: [火星, 侵蝕, 二酸化炭素, 沙紙, 好奇號探測車, 標誌環谷]
hero: https://apod.nasa.gov/apod/fap/image/2305/FlatMars_CuriosityThompson_1080.jpg
summary: 火星頂懸有一寡平原 kah 山崙，in 頂懸有足濟岩石，kah 咱地球比起來，看起來是有較平。
categories: [podcast]
vocals: [阿錕]
---

{{% apod %}}

- 原始文章：[Flat Rock Hills on Mars](https://apod.nasa.gov/apod/ap230502.html)
- 影像來源 kah 版權：[NASA](https://www.nasa.gov/), [JPL-Caltech](https://www.jpl.nasa.gov/), [MSSS](https://www.msss.com/); 資料處理：[Neville Thompson](https://www.flickr.com/people/nev-t/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cliexbvef02rz01q63s2o6u1t" >}}

## [漢羅] 火星頂懸 ê 平岩石山
是按怎火星頂懸有遮爾濟平平 ê 岩石？
[火星][Mars] 頂懸有一寡平原 kah 山崙 ê 頂懸有足濟岩石，kah 咱地球比起來，看起來是有較平。
其中一个理由，應該就是火星 kah 地球頂懸攏足捷看著 ê [侵蝕作用][erosion]。
火星頂懸 ê [二酸化炭素][carbon-dioxide] [風][wind on Mars]，tùi 有較大粒 [火星沙塗][Martian sand] ê 所在吹過 ê 時陣，就敢若沙紙仝款。
這寡沙會製造無仝程度 ê 侵蝕，予 [一寡岩石][some rocks] 表面變甲較光滑，嘛會予一寡長期 chhāi tī 遐 ê 石頭 ui 去。
[這張相片][featured image] 是頂個月 NASA [好奇號探測車][Curiosity Rover] tī 火星翕--ê，內底有 [幾若粒山][several hills]，山頂攏是這款較平 ê 岩石。
這台機器人探測車已經 tī 火星頂懸行十年矣，而且幫贊咱 [了解咱 ê 厝邊行星足濟細節][uncover many details]，比論講過去較澹 [較有風][windy] ê 環境是生做按怎。
好奇號翕 [這寡相片][other images] 了後，紲落來會較細膩行過石頭 kah 滑溜 ê 沙，去 peh 一个叫做 [標誌環谷][Marker Band Valley] ê 所在。

## [POJ] Hóe-chheⁿ téng-koân ê Pêⁿ-giâm-chio̍h-soaⁿ
Sī án-ná Hóe-chheⁿ téng-koân ū chiah-nī chōe pêⁿ-pêⁿ ê giâm-chio̍h?
Hóe-chheⁿ téng-koân ū chi̍t-kóa pêng-goân kah soaⁿ-lūn ê téng-koân ū chiok-chōe giâm-chio̍h, kah lán Tē-kiû pí--khí-lâi, khòaⁿ--khí-lâi sī ū khah pêⁿ.
Kî-tiong chi̍t-ê lí-iû, èng-kai to̍h sī Hóe-chheⁿ kah Tē-kiû téng-koân lóng chiok chia̍p khòaⁿ-tio̍h ê chhim-sit chok-iōng.
Hóe-chheⁿ téng-koân ê jī-sng-hòa-thòaⁿ-sò͘ hong, tùi ū khah tōa-lia̍p Hóe-chheⁿ soa-thô͘ ê só͘-chāi chhoe--kòe ê sî-chūn, to̍h ká-ná soa-chóa kāng-khoán.
Chit-kóa soa ē chè-chō bô-kâng thêng-tō͘ ê chhim-sit, hō͘ chi̍t-kóa giâm-chio̍h piáu-bīn piàn kah khah kng-ku̍t, mā ē hō͘ chi̍t-kóa tn̂g-kî chhāi tī hiah ê chio̍h-thâu ui--khì.
Chit-tiuⁿ siòng-phìⁿ sī téng kò-goe̍h NASA Hóⁿ-kî-hō thàm-chhek-chhia tī Hóe-chheⁿ hip--ê, lāi-té ū kúi-ā lia̍p soaⁿ, soaⁿ-téng lóng sī chit-khoán khah pêⁿ ê giâm-chio̍h.
Chit-tâi ki-khì-lâng thàm-chhek-chhia í-keng tī Hóe-chheⁿ téng-koân kiâⁿ cha̍p nî ah, jî-chhiáⁿ pang-chān lán liáu-kái lán ê chhù-piⁿ kiâⁿ-chheⁿ chiok-chōe sè-chiat, pí-lūn kóng kòe-khì khah tâm khah ū-hong ê khoân-kéng sī seⁿ chò án-ná.
Hóⁿ-kî-hō thàm-chhek-chhia hip chit-kóa siòng-phìⁿ liáu-āu, sòa-lo̍h-lâi ē khah sè-lī kiâⁿ-kòe chio̍h-thâu kah ku̍t-liu ê soa, khì peh chi̍t-ê kiò-chò Piau-chì-khoân-kok ê só͘-chāi.

## [KIP] Hué-tshenn tíng-kuân ê Pênn-giâm-tsio̍h-suann
Sī án-ná Hué-tshenn tíng-kuân ū tsiah-nī tsuē pênn-pênn ê giâm-tsio̍h?
Hué-tshenn tíng-kuân ū tsi̍t-kuá pîng-guân kah suann-lūn ê tíng-kuân ū tsiok-tsuē giâm-tsio̍h, kah lán Tē-kiû pí--khí-lâi, khuànn--khí-lâi sī ū khah pênn.
Kî-tiong tsi̍t-ê lí-iû, ìng-kai to̍h sī Hué-tshenn kah Tē-kiû tíng-kuân lóng tsiok tsia̍p khuànn-tio̍h ê tshim-sit tsok-iōng.
Hué-tshenn tíng-kuân ê jī-sng-huà-thuànn-sòo hong, tuì ū khah tuā-lia̍p Hué-tshenn sua-thôo ê sóo-tsāi tshue--kuè ê sî-tsūn, to̍h ká-ná sua-tsuá kāng-khuán.
Tsit-kuá sua ē tsè-tsō bô-kâng thîng-tōo ê tshim-sit, hōo tsi̍t-kuá giâm-tsio̍h piáu-bīn piàn kah khah kng-ku̍t, mā ē hōo tsi̍t-kuá tn̂g-kî tshāi tī hiah ê tsio̍h-thâu ui--khì.
Tsit-tiunn siòng-phìnn sī tíng kò-gue̍h NASA Hónn-kî-hō thàm-tshik-tshia tī Hué-tshenn hip--ê, lāi-té ū kuí-ā lia̍p suann, suann-tíng lóng sī tsit-khuán khah pênn ê giâm-tsio̍h.
Tsit-tâi ki-khì-lâng thàm-tshik-tshia í-king tī Hué-tshenn tíng-kuân kiânn tsa̍p nî ah, jî-tshiánn pang-tsān lán liáu-kái lán ê tshù-pinn kiânn-tshenn tsiok-tsuē sè-tsiat, pí-lūn kóng kuè-khì khah tâm khah ū-hong ê khuân-kíng sī senn tsò án-ná.
Hónn-kî-hō thàm-tshik-tshia hip tsit-kuá siòng-phìnn liáu-āu, suà-lo̍h-lâi ē khah sè-lī kiânn-kuè tsio̍h-thâu kah ku̍t-liu ê sua, khì peh tsi̍t-ê kiò-tsò Piau-tsì-khuân-kok ê sóo-tsāi.

## [English] Flat Rock Hills on Mars

Why are there so many flat rocks on Mars?
Some views of plains and hills on [Mars][Mars] show many rocks that are unusually flat when compared to rocks on Earth.
One reason for this is a process that is common to both Mars and Earth: [erosion][erosion].
The [carbon-dioxide][carbon-dioxide] [wind on Mars][wind on Mars] can act like sandpaper when it blows around gritty [Martian sand][Martian sand].
This sand can create differential erosion, smoothing over [some rocks][some rocks], while wearing down the tops of other long-exposed stones.
The [featured image][featured image] capturing [several hills][several hills] covered with flat-topped rocks was taken last month by NASA's [Curiosity Rover][Curiosity Rover] on Mars.
This robotic rover has now been rolling across Mars for ten years and has helped [uncover many details][uncover many details] of the wet and [windy][windy] past of Earth's planetary neighbor.
After taking this and [other images][other images], Curiosity carefully navigated stones and slippery sand to climb up [Marker Band Valley][Marker Band Valley].

## 詞彙學習（漢羅/POJ/KIP/華語/English）
- 【火星】Hóe-chheⁿ/Hué-tshenn/火星/Mars
- 【侵蝕】chhim-sit/tshim-sit/侵蝕/erosion
- 【二酸化炭素】jī-sng-hòa thòaⁿ-sò͘/jī-sng-huà thuànn-sòo/二氧化碳/carbon-dioxide
- 【沙紙】soa-chóa/sua-tsuá/沙紙/sandpaper
- 【好奇號探測車】Hóⁿ-kî-hō thàm-chhek-chhia/Hónn-kî-hō thàm-tshik-tshia/好奇號探測車/Curiosity Rover
- 【標誌環谷】Piau-chì-khoân-kok/Piau-tsì-khuân-kok/標誌環谷/Marker Band Valley

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Mars]:https://solarsystem.nasa.gov/planets/mars/in-depth/
[erosion]:https://en.wikipedia.org/wiki/Erosion
[carbon-dioxide]:https://solarsystem.nasa.gov/planets/mars/in-depth/#otp_atmosphere
[wind on Mars]:https://apod.nasa.gov/apod/ap150303.html
[Martian sand]:https://apod.nasa.gov/apod/ap190924.html
[some rocks]:https://geology.com/stories/13/rocks-on-mars/
[featured image]:https://www.flickr.com/photos/nev-t/52814100597/in/pool-apods/
[several hills]:https://mars.nasa.gov/resources/27373/n_r000_3783_edr100cylasb2208_autolm1/
[Curiosity Rover]:https://mars.nasa.gov/msl/home/
[uncover many details]:https://mars.nasa.gov/msl/mission/science/results/
[windy]:https://apod.nasa.gov/apod/ap011017.html
[other images]:https://mars.nasa.gov/resources/27294/curiositys-360-degree-view-of-marker-band-valley/
[Marker Band Valley]:https://mars.nasa.gov/msl/mission-updates/?month=4&year=2023

---
title: 阿波羅 17 號：月眉形 ê 地球
date: 2023-05-13
publishdate: 2023-05-13T11:45:00+0800
tags: [free2share, 國際太空站, 視野, 地平線, 月眉形, 阿波羅 17, AS17-152-23420]
hero: https://apod.nasa.gov/apod/fap/image/2305/AS17-152-23420_Ord1024c.jpg
summary: Tī 這張 hŏng 讚嘆 ê 相片內底，咱美麗 ê 地球 tī 烏暗 ê 太空中，現出彎彎、去予太陽照著 ê 月眉形。
---

{{% apod %}}

- 原始文章：[Apollo 17: The Crescent Earth](https://apod.nasa.gov/apod/ap230513.html)
- 影像來源：[Apollo 17](https://www-pao.ksc.nasa.gov/history/apollo/apollo-17/apollo-17.htm), [NASA](https://www.nasa.gov/home/index.html); 修復：[Toby Ord](http://www.tobyord.com/earth)
- 台文翻譯：[An-Li Tsai][An-Li Tsai] ([NCU][NCU])

## [漢羅] 阿波羅 17 號：月眉形 ê 地球
Tī 這張 hŏng 讚嘆 ê 相片內底，[咱美麗 ê 地球][Our fair planet] tī 烏暗 ê 太空中，現出彎彎、去予太陽照著 ê 月眉形。
Ùi 這个咱無熟似 ê 角度來看，[地球是遮爾細粒][the Earth is small]，就親像是一張 遙遠行星 ê [望遠鏡影像][telescopic image]。
規个地平線攏出現 tī 視野內底。
Kah 地球較近距離 ê 影像，愛 tī 低地球軌道才有機會看著，所以國際太空站 [頂懸 ê 太空人][crews on board] 實在是真享受。
太空站 90 分鐘踅地球一輾，壯觀 ê 雲、海洋、陸地就 [tī 下底咧絞][scrolls beneath them]，遠方閣有月眉形 ê 地球邊緣 tī 遐。
是講 [這張數位修復相片][But this digitally restored image] ê 景色，到今為止干焦 24 个人類看過，就是 1968 年 到 1972 年期間，[阿波羅太空人][Apollo astronauts] 往回月球 ê 時陣看著 ê 景色。
原始相片 [AS17-152-23420][AS17-152-23420] 是阿波羅 17 號欲轉來地球 ê 太空人 tī 1972 年 12 月 17 翕--ê。
目前，這是 [人類 ùi 行星 ê 角度翕 ê][planetary perspective taken by human hands] 上尾一張地球相片。

## [POJ] A-pho-lô 17 hō: Ge̍h-bâi-hêng ê Tē-kiû
Tī chit-tiuⁿ hŏng chàn-thàn ê siòng-phìⁿ lāi-té, lán bí-lē ê Tē-kiû tī o͘-àm ê thài-khong tiong, hiàn-chhut oan-oan, khì hō͘ Thài-iông chiò--tio̍h ê ge̍h-bâi-hêng.
Ùi chit-ê lán bô se̍k-sāi ê kak-tō͘ lâi khòaⁿ, Tē-kiû sī chiah-nī sè-lia̍p, to̍h chhin-chhiūⁿ sī chi̍t-tiuⁿ iâu-oán kiâⁿ-chheⁿ ê bōng-oán-kiàⁿ iáⁿ-siōng.
Kui-ê tē-pêng-sòaⁿ lóng chhut-hiān tī sī-iá lāi-té.
Kah Tē-kiû khah kīn kū-lī ê iáⁿ-siōng, ài tī kē Tē-kiû kúi-tō chiah ū ki-hōe khòaⁿ--tio̍h, só͘-í Kok-chè-thài-khong-chām téng-koân ê thài-khong-jîn si̍t-chāi sī chin hiáng-siū.
Thài-khong-chām 90 hun-chú se̍h Tē-kiû chi̍t-liàn, chòng-koan ê hûn, Hái-iûⁿ, lio̍k-tē to̍h tī ē-té leh ká, oán-hong koh ū ge̍h-bâi-hêng ê Tē-kiû pian-iân tī hiah.
Sī-kóng chit-tiuⁿ só͘-ūi siu-ho̍k siòng-phìⁿ ê kéng-sek, kàu taⁿ ūi-chhiⁿ kan-na 24 ê jîn-lūi khòaⁿ--kè, to̍h sī 1968 nî kàu 1972 nî kî-kan, A-pho-lô thài-khong-jîn óng-hôe Ge̍h-kiû ê sî-chūn khòaⁿ--tio̍h ê kéng-sek.
Goân-sú siòng-phìⁿ AS17-152-23420 sī A-pho-lô 17 hō beh tńg-lâi Tē-kiû ê thài-khong-jîn tī 1972 nî 12 ge̍h 17 hip--ê.
Bo̍k-chêng, che sī jîn-lūi ùi kiâⁿ-chhiⁿ ê kak-tō͘ hip ê siōng-bé chi̍t-tiuⁿ Tē-kiû siòng-phìⁿ.

## [KIP] A-pho-lô 17 hō: Ge̍h-bâi-hîng ê Tē-kiû
Tī tsit-tiunn hŏng tsàn-thàn ê siòng-phìnn lāi-té, lán bí-lē ê Tē-kiû tī oo-àm ê thài-khong tiong, hiàn-tshut uan-uan, khì hōo Thài-iông tsiò--tio̍h ê ge̍h-bâi-hîng.
Uì tsit-ê lán bô si̍k-sāi ê kak-tōo lâi khuànn, Tē-kiû sī tsiah-nī sè-lia̍p, to̍h tshin-tshiūnn sī tsi̍t-tiunn iâu-uán kiânn-tshenn ê bōng-uán-kiànn iánn-siōng.
Kui-ê tē-pîng-suànn lóng tshut-hiān tī sī-iá lāi-té.
Kah Tē-kiû khah kīn kū-lī ê iánn-siōng, ài tī kē Tē-kiû kuí-tō tsiah ū ki-huē khuànn--tio̍h, sóo-í Kok-tsè-thài-khong-tsām tíng-kuân ê thài-khong-jîn si̍t-tsāi sī tsin hiáng-siū.
Thài-khong-tsām 90 hun-tsú se̍h Tē-kiû tsi̍t-liàn, tsòng-kuan ê hûn, Hái-iûnn, lio̍k-tē to̍h tī ē-té leh ká, uán-hong koh ū ge̍h-bâi-hîng ê Tē-kiû pian-iân tī hiah.
Sī-kóng tsit-tiunn sóo-uī siu-ho̍k siòng-phìnn ê kíng-sik, kàu tann uī-tshinn kan-na 24 ê jîn-luī khuànn--kè, to̍h sī 1968 nî kàu 1972 nî kî-kan, A-pho-lô thài-khong-jîn óng-huê Ge̍h-kiû ê sî-tsūn khuànn--tio̍h ê kíng-sik.
Guân-sú siòng-phìnn AS17-152-23420 sī A-pho-lô 17 hō beh tńg-lâi Tē-kiû ê thài-khong-jîn tī 1972 nî 12 ge̍h 17 hip--ê.
Bo̍k-tsîng, tse sī jîn-luī uì kiânn-tshinn ê kak-tōo hip ê siōng-bé tsi̍t-tiunn Tē-kiû siòng-phìnn.

## [English] Apollo 17: The Crescent Earth
[Our fair planet][Our fair planet] sports a curved, sunlit crescent against the black backdrop of space in this stunning photograph.
From the unfamiliar perspective, [the Earth is small][the Earth is small] and, like a [telescopic image][telescopic image] of a distant planet, the entire horizon is completely within the field of view.
Enjoyed by [crews on board][crews on board] the International Space Station, only much closer views of the planet are possible from low Earth orbit.
Orbiting the planet once every 90 minutes, a spectacle of clouds, oceans, and continents [scrolls beneath them][scrolls beneath them] with the partial arc of the planet's edge in the distance.
[But this digitally restored image][But this digitally restored image] presents a view so far only achieved by 24 humans, [Apollo astronauts][Apollo astronauts] who traveled to the Moon and back again between 1968 and 1972.
The original photograph, [AS17-152-23420][AS17-152-23420], was taken by the homeward bound crew of Apollo 17, on December 17, 1972.
_For now_ it is the last picture of Earth from this [planetary perspective taken by human hands][planetary perspective taken by human hands].

## 詞彙學習（漢羅/POJ/KIP/華語/English）
- 【國際太空站】Kok-chè-thài-khong-chām/Kok-tsè-thài-khong-tsām/國際太空站/the International Space Station
- 【視野】sī-iá/sī-iá/視野/the field of view
- 【地平線】tē-pêng-sòaⁿ/tē-pîng-suànn/地平線/horizon
- 【月眉形】ge̍h-bâi-hêng/ge̍h-bâi-hîng/新月形/crescent
- 【阿波羅 17 號】A-pho-lô cha̍p-chhit hō/A-pho-lô tsa̍p-tshit hō/阿波羅 17 號/Apollo 17
- 【AS17-152-23420】AS it-chhit it-ngó͘-jī jī-sam-sù-jī-khòng/AS it-tshit it-ngóo-jī jī-sam-sù-jī-khòng/AS17-152-23420/AS17-152-23420

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Our fair planet]:https://www.nasa.gov/topics/earth/index.html
[the Earth is small]:https://www.youtube.com/watch?v=57CDqSh5HXc
[telescopic image]:https://apod.nasa.gov/apod/ap180728.html
[crews on board]:https://www.nasa.gov/mission_pages/station/main/index.html
[scrolls beneath them]:https://apod.nasa.gov/apod/ap210423.html
[But this digitally restored image]:http://www.tobyord.com/earth
[Apollo astronauts]:https://solarsystem.nasa.gov/news/890/who-has-walked-on-the-moon/
[AS17-152-23420]:https://eol.jsc.nasa.gov/SearchPhotos/photo.pl?mission=AS17&roll=152&frame=23420
[planetary perspective taken by human hands]:https://blogs.nasa.gov/artemis/2023/04/03/nasa-names-astronauts-to-next-moon-mission-first-crew-under-artemis/

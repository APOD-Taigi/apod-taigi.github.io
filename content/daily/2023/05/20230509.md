---
title: 地球 ê 烏影
date: 2023-05-09
publishdate: 2023-05-09T11:45:00+0800
tags: [金星帶, 金星, 月食]
hero: https://apod.nasa.gov/apod/image/2305/ColorsShadows_Pace_960_annotated.jpg
summary: 你敢有法度 tī 今仔日 ê 影像內底揣著兩个地球烏影？敢若有淡薄仔困難。
---

{{% apod %}}

- 原始文章：[Shadows of Earth](https://apod.nasa.gov/apod/ap230509.html)
- 影像來源 kah 版權：[Marcella Giulia Pace](https://www.instagram.com/marcella_giulia_pace/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 地球 ê 烏影
你敢有法度 tī 今仔日 ê 影像內底揣著兩个地球烏影？
敢若有淡薄仔困難。
欲揣著頭一个烏影進前，咱先來看 [大氣][atmosphere] ê 部份，頂層是粉紅仔色--ê，下層是藍色--ê。
這是因為頂半層是 [直接去予日光照著][direct sunlight]，毋過下半層毋是。
這兩層中央 ê 茄仔色 [區][area] 是 [金星帶][Belt of Venus]，是講金星干焦會出現 tī 天頂另外一爿，較倚 [太陽][Sun] 邊仔。
下層大氣 ê [藍色][blue color] 是因為地球 kā 日光閘牢，產生地球 頭一个烏影。
這馬咱來揣第二个地球烏影，是 tī 佗位咧？
[咱來看月球一下][look at the Moon]。
你有注意著倒爿下底有 [奇怪 ê 物件][something unusual] 無？
這區看起來較暗，因為這嘛 tī [地球烏影下底][shadow of the Earth]，這就是地球 ê 第二个烏影。
講較詳細咧，這粒 [月娘][Moon] 是 [月食][lunar eclipse] ê 時陣翕--ê。
這張時機掠準準 ê 相片 是 2018 年 7 月 tī [意大利][Italy] [Sicily 島][Sicily] [Sampieri 庄][Sampieri] 翕--ê。

## [POJ] Tē-kiû ê O͘-iáⁿ
Lí kám ū-hoat-tō͘ tī kin-á-ji̍t ê iáⁿ-siōng lāi-té chhōe-tio̍h nn̄g-ê Tē-kiû o͘-iáⁿ.
Ká-ná ū tām-po̍h-á khùn-lân.
Be̍h chhōe-tio̍h thâu chi̍t-ê o͘-iáⁿ chìn-chêng, lán seng lâi khòaⁿ tāi-khì ê pō͘-hūn, téng-chân sī hún-âng-á-sek--ê, ē-chàn sī nâ-sek--ê.
Che sī in-ūi téng-pòaⁿ-chân sī ti̍t-chiap khì hō͘ ji̍t-kng chiò--tio̍h, m̄-koh ê ē-pòaⁿ-chân m̄-sī.
Chit nn̄g-chân tiong-ng ê kiô-á-sek-khu sī Kim-chhiⁿ-tòa, sī kóng Kim-chhiⁿ kan-na ē chhut-hiān tī thiⁿ-téng lēng-gōa chi̍t-pêng, khah óa Thài-iông piⁿ-á.
Ē-chân tāi-khì ê nâ-sek sī in-ūi Tē-kiû kā ji̍t-kng cha̍h-tiâu, sán-seng Tē-kiû thâu chi̍t-ê o͘-iáⁿ.
Chit-má lán lâi chhōe tē jī ê Tē-kiû o͘-iáⁿ, sī tī toh-ūi leh?
Lán lâi khòaⁿ Goe̍h-kiû chi̍t-ē.
Lí ū chù-ì tio̍h tò-pêng ē-té ū kî-koài ê mi̍h-kiāⁿ bô?
Chit khu khòaⁿ--khí-lâi khah àm, in-ūi che mā tī Tē-kiû o͘-iáⁿ ē-té, che to̍h sī Tē-kiû ê tē jī ê o͘-iáⁿ.
Kóng khah siông-sè leh, chi̍t-lia̍p goe̍h-niû sī goe̍h-si̍t ê sî-chūn hip--ê.
Chit tiuⁿ sî-ki lia̍h chún-chún ê siòng-phìⁿ sī 2018 nî 7 goe̍h tī I-tá-lī Sicily tó Sampieri chng hip--ê.

## [KIP] Tē-kiû ê Oo-iánn
Lí kám ū-huat-tōo tī kin-á-ji̍t ê iánn-siōng lāi-té tshuē-tio̍h nn̄g-ê Tē-kiû oo-iánn.
Ká-ná ū tām-po̍h-á khùn-lân.
Be̍h tshuē-tio̍h thâu tsi̍t-ê oo-iánn tsìn-tsîng, lán sing lâi khuànn tāi-khì ê pōo-hūn, tíng-tsân sī hún-âng-á-sik--ê, ē-tsàn sī nâ-sik--ê.
Tse sī in-uī tíng-puànn-tsân sī ti̍t-tsiap khì hōo ji̍t-kng tsiò--tio̍h, m̄-koh ê ē-puànn-tsân m̄-sī.
Tsit nn̄g-tsân tiong-ng ê kiô-á-sik-khu sī Kim-tshinn-tuà, sī kóng Kim-tshinn kan-na ē tshut-hiān tī thinn-tíng līng-guā tsi̍t-pîng, khah uá Thài-iông pinn-á.
Ē-tsân tāi-khì ê nâ-sik sī in-uī Tē-kiû kā ji̍t-kng tsa̍h-tiâu, sán-sing Tē-kiû thâu tsi̍t-ê oo-iánn.
Tsit-má lán lâi tshuē tē jī ê Tē-kiû oo-iánn, sī tī toh-uī leh?
Lán lâi khuànn Gue̍h-kiû tsi̍t-ē.
Lí ū tsù-ì tio̍h tò-pîng ē-té ū kî-kuài ê mi̍h-kiānn bô?
Tsit khu khuànn--khí-lâi khah àm, in-uī tse mā tī Tē-kiû oo-iánn ē-té, tse to̍h sī Tē-kiû ê tē jī ê oo-iánn.
Kóng khah siông-sè leh, tsi̍t-lia̍p gue̍h-niû sī gue̍h-si̍t ê sî-tsūn hip--ê.
Tsit tiunn sî-ki lia̍h tsún-tsún ê siòng-phìnn sī 2018 nî 7 gue̍h tī I-tá-lī Sicily tó Sampieri tsng hip--ê.

## [English] Shadows of Earth
Can you find two Earth shadows in today's image?
It's a bit tricky.
To find the first shadow, observe that the top part of the [atmosphere][atmosphere] appears pink and the lower part appears blue.
This is because the top half is exposed to [direct sunlight][direct sunlight], while the lower part is not.
The purple [area][area] in between is known as the [Belt of Venus][Belt of Venus], even though Venus can only appear on the other side of the sky, near the [Sun][Sun].
The [blue color][blue color] of the lower atmosphere is caused by the Earth blocking sunlight, creating Earth shadow number 1.
Now, where is the second Earth shadow?
Take a [look at the Moon][look at the Moon].
Do you notice [something unusual][something unusual] about the lower left part?
That area appears unusually dark because it is in the [shadow of the Earth][shadow of the Earth], creating Earth shadow number 2.
To be precise, the [Moon][Moon] was captured during a [lunar eclipse][lunar eclipse].
This carefully timed image was taken in [Sampieri][Sampieri], [Sicily][Sicily], [Italy][Italy], in July 2018.

## 詞彙學習（漢羅/POJ/KIP/華語/English）
- 【金星帶】Kim-chhiⁿ-tòa/Kim-tshinn-tuà/金星帶/Belt of Venus
- 【金星】Kim-chhiⁿ/Kim-tshinn/金星/Venus
- 【月食】goe̍h-si̍t/gue̍h-si̍t/月食/lunar eclipse

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[atmosphere]:https://spaceplace.nasa.gov/atmosphere/en/
[direct sunlight]:https://apod.nasa.gov/apod/ap220727.html
[area]:https://apod.nasa.gov/apod/ap100404.html
[Belt of Venus]:https://en.wikipedia.org/wiki/Belt_of_Venus
[Sun]:https://solarsystem.nasa.gov/solar-system/sun/overview/
[blue color]:https://apod.nasa.gov/apod/ap191011.html
[look at the Moon]:https://apod.nasa.gov/apod/ap220612.html
[something unusual]:https://www.intermountainpet.com/hubfs/Blog_Images/Dogs-tilting-their-heads.jpg
[shadow of the Earth]:https://apod.nasa.gov/apod/ap211201.html
[Moon]:https://moon.nasa.gov/
[lunar eclipse]:https://apod.nasa.gov/apod/ap180802.html
[Sampieri]:https://youtu.be/yt3cXQbrvi8
[Sicily]:https://en.wikipedia.org/wiki/Sicily
[Italy]:https://en.wikipedia.org/wiki/Italy

---
title: Tī 附近 ê 捲螺仔星系 M101 內底 發現 超新星
date: 2023-05-22
publishdate: 2023-05-22T11:45:00+0800
tags: [捲螺仔星系, M101, 超新星, SN 2023ixf, ZTF 望遠鏡, 風吹星系, 第二型超新星, 核燃料, 崩塌]
hero: https://apod.nasa.gov/apod/image/2305/M101Sn_Stocks_after_960.jpg
summary: 附近有一粒恆星爆炸矣，人類 ê 望遠鏡當 leh 踅過去觀測伊。
categories: [podcast]
vocals: [阿綠]
---

{{% apod %}}

- 原始文章：[Supernova Discovered in Nearby Spiral Galaxy M101](https://apod.nasa.gov/apod/ap230522.html)
- 影像來源 kah 版權：[Craig Stocks](https://www.facebook.com/craigstocksphotography/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clj8vha1x04ca01xeee7s57kn" >}}

## [漢羅] Tī 附近 ê 捲螺仔星系 M101 內底 發現 超新星
附近有一粒恆星爆炸矣，人類 ê 望遠鏡當 leh 踅過去觀測伊。
這粒超新星去 hŏng 號名做 [SN 2023ixf][SN 2023ixf 1]，是日本天文學家 [Koichi Itagaki][Koichi Itagaki] tī 3 工前發現--ê。
伊隨 tī 2 工前 用 [ZTF 望遠鏡][Zwicky Transient Facility] ê 自動影像揣著伊 ê 位置。
SN 2023ixf 出現 tī 好看頭 ê [風吹星系 M101][Pinwheel Galaxy M101] 內底，kah 咱 ê 距離差不多有 2100 萬光年遠。
伊是過去 5 冬內 kah 咱上倚 ê 超新星，10 冬內 [第二倚][second closest] ê 超新星，15 冬內 [tī M101][in M101] 內底揣著 ê [第二粒超新星][second supernova]。
高速追蹤觀測已經指出 SN 2023ixf 是 [第二型超新星][Type II supernova 1]，是大質量恆星 kā 伊 ê 核燃料用煞了後，核心崩塌產生 ê 爆炸。
這張影像是 2 工前 ê [捲螺仔星系][home spiral galaxy]，有強調 [超新星][supernova] ê 出現，一個月前仝這个星系 ê 影像就無超新星 tī 遐。
[SN 2023ixf][SN 2023ixf 2] 可能會變閣較光，tī 紲落來幾若個月，咱攏會當用望遠鏡看著伊。
研究像這款 kah 咱足倚 koh 遮爾少年 ê [第二型超新星][Type II supernova 2]，會當予揣著 [大質量恆星 kah in 是按怎爆炸][massive stars and how they explode] ê [新線索][new clues]。

## [POJ] Tī hù-kīn ê kńg-lê-á seng-hē M101 lāi-té hoat-hiān Chhiau-sin-seng
Hù-kīn ū chi̍t-lia̍p hêng-chheⁿ po̍k-chà--ah, jîn-lūi ê bōng-oán-kiàⁿ tng leh se̍h kòe-khì koan-chhek i.
Chit-lia̍p chhiau-sin-seng khì hŏng hō-miâ chò SN 2023ixf, sī Ji̍t-pún thian-bûn-ha̍k-ka Koichi Itagaki tī 3 kang chêng hoat-hiān--ê.
I sûi tī 2 kang chêng iōng ZTF bōng-oán-kiàⁿ ê chū-tōng iáⁿ-siōng chhoe-tio̍h i ê ūi-tì.
SN 2023ixf chhut-hiān tī hó-khòaⁿ-thâu ê Hong-chhoe-seng-hē M101 lāi-té, kah lán ê kū-lī chha-put-to ū 2100 bān kng-nî hn̄g.
I sī kòe-khì 5 tang lāi kah lán siōng óa ê chhiau-sin-seng, 10 tang lāi tē jī óa ê chhiau-sin-seng, 15 tang lāi tī M101 lāi-té chhoe-tio̍h ê tē jī lia̍p chhiau-sin-seng.
Ko-sok tui-chong koan-chhek í-keng chí-chhut SN 2023ixf sī tē jī hêng chhiau-sin-seng, sī tōa-chit-liōng hêng-chheⁿ kā i ê he̍k-jiân-liāu iōng soah liáu-āu, he̍k-sim pang-lap sán-seng ê po̍k-chà.
Chit-tiuⁿ iáⁿ-siōng sī 2 kang chêng ê kńg-lê-á seng-hē, ū kiông-tiāu chhiau-sin-seng ê chhut-hiān, chi̍t kò-goe̍h chêng kāng chit-ê seng-hē ê iáⁿ-siōng to̍h bô chhiau-sin-seng tī hiah.
SN 2023ixf khó-lêng ē piàn koh khah kng, tī sòa-lo̍h-lâi kúi-ā kò-goe̍h, lán lóng ē-tàng iōng bōng-oán-kiàⁿ chhoe-tio̍h i.
Gián-kiù chhiūⁿ chit-khoán kah lán chiok óa koh chiah-nī siàu-liân ê tē jī hêng chhiau-sin-seng, ē-tàng hō͘ chhoe-tio̍h tōa-chit-liōng hêng-chheⁿ kah in sī án-ná po̍k-chà ê sin sòaⁿ-soh.

## [KIP] Tī hù-kīn ê kńg-lê-á sing-hē M101 lāi-té huat-hiān Tshiau-sin-sing
Hù-kīn ū tsi̍t-lia̍p hîng-tshenn po̍k-tsà--ah, jîn-luī ê bōng-uán-kiànn tng leh se̍h kuè-khì kuan-tshik i.
Tsit-lia̍p tshiau-sin-sing khì hŏng hō-miâ tsò SN 2023ixf, sī Ji̍t-pún thian-bûn-ha̍k-ka Koichi Itagaki tī 3 kang tsîng huat-hiān--ê.
I suî tī 2 kang tsîng iōng ZTF bōng-uán-kiànn ê tsū-tōng iánn-siōng tshue-tio̍h i ê uī-tì.
SN 2023ixf tshut-hiān tī hó-khuànn-thâu ê Hong-tshue-sing-hē M101 lāi-té, kah lán ê kū-lī tsha-put-to ū 2100 bān kng-nî hn̄g.
I sī kuè-khì 5 tang lāi kah lán siōng uá ê tshiau-sin-sing, 10 tang lāi tē jī uá ê tshiau-sin-sing, 15 tang lāi tī M101 lāi-té tshue-tio̍h ê tē jī lia̍p tshiau-sin-sing.
Ko-sok tui-tsong kuan-tshik í-king tsí-tshut SN 2023ixf sī tē jī hîng tshiau-sin-sing, sī tuā-tsit-liōng hîng-tshenn kā i ê hi̍k-jiân-liāu iōng suah liáu-āu, hi̍k-sim pang-lap sán-sing ê po̍k-tsà.
Tsit-tiunn iánn-siōng sī 2 kang tsîng ê kńg-lê-á sing-hē, ū kiông-tiāu tshiau-sin-sing ê tshut-hiān, tsi̍t kò-gue̍h tsîng kāng tsit-ê sing-hē ê iánn-siōng to̍h bô tshiau-sin-sing tī hiah.
SN 2023ixf khó-lîng ē piàn koh khah kng, tī suà-lo̍h-lâi kuí-ā kò-gue̍h, lán lóng ē-tàng iōng bōng-uán-kiànn tshue-tio̍h i.
Gián-kiù tshiūnn tsit-khuán kah lán tsiok uá koh tsiah-nī siàu-liân ê tē jī hîng tshiau-sin-sing, ē-tàng hōo tshue-tio̍h tuā-tsit-liōng hîng-tshenn kah in sī án-ná po̍k-tsà ê sin suànn-soh.

## [English] Supernova Discovered in Nearby Spiral Galaxy M101
A nearby star has exploded and humanity's telescopes are turning to monitor it.
The supernova, dubbed [SN 2023ixf][SN 2023ixf 1], was discovered by Japanese astronomer [Koichi Itagaki][Koichi Itagaki] three days ago and subsequently located on automated images from the [Zwicky Transient Facility][Zwicky Transient Facility] two days earlier.
SN 2023ixf occurred in the photogenic [Pinwheel Galaxy M101][Pinwheel Galaxy M101], which, being only about 21 million light years away, makes it the closest supernova seen in the past five years, the [second closest][second closest] in the past 10 years, and the [second supernova][second supernova] found [in M101][in M101] in the past 15 years.
Rapid follow up observations already indicate that SN 2023ixf is a [Type II supernova][Type II supernova 1], an explosion that occurs after a massive star runs out of nuclear fuel and collapses.
The featured image shows [home spiral galaxy][home spiral galaxy] two days ago with the [supernova][supernova] highlighted, while the roll-over image shows the same galaxy a month before.
[SN 2023ixf][SN 2023ixf 2] will likely brighten and remain visible to telescopes for months.
Studying such a close and young [Type II supernova][Type II supernova 2] may yield [new clues][new clues] about [massive stars and how they explode][massive stars and how they explode].

## 詞彙學習

|漢羅|POJ|KIP|華語|English|
|-|-|-|-|-|
|捲螺仔星系|kńg-lê-á seng-hē|kńg-lê-á sing-hē|螺旋星系|spiral galaxy|
|M101|M it-khòng-it|M it-khòng-it|M101|M101|
|超新星|chhiau-sin-seng|tshiau-sin-sing|超新星|supernova|
|SN 2023ixf|SN jī-khòng-jī-sam ixf|SN jī-khòng-jī-sam ixf|SN 2023ixf|SN 2023ixf|
|ZTF 望遠鏡|ZTF bōng-oán-kiàⁿ|ZTF bōng-uán-kiànn|ZTF 望遠鏡|Zwicky Transient Facility|
|風吹星系|Hong-chhoe-seng-hē|Hong-tshue-sing-hē|風車星系|Pinwheel Galaxy|
|第二型超新星|tē-jī-hêng chhiau-sin-seng|tē-jī-hîng tshiau-sin-sing|第二型超新星|Type II supernova|
|核燃料|he̍k-jiân-liāu|hi̍k-jiân-liāu|核燃料|nuclear fuel|
|崩塌|pang-lap|pang-lap|核心塌縮|collapses|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[SN 2023ixf 1]:https://en.wikipedia.org/wiki/SN_2023ixf
[Koichi Itagaki]:https://www.smallstepstospace.com/content/2014/3/6/amateur-astronomer-koichi-itagaki-improves-supernova-research
[Zwicky Transient Facility]:https://www.ztf.caltech.edu/
[Pinwheel Galaxy M101]:https://en.wikipedia.org/wiki/Pinwheel_Galaxy
[second closest]:https://en.wikipedia.org/wiki/Messier_82#2014_supernova
[second supernova]:https://apod.nasa.gov/apod/ap110826.html
[in M101]:https://en.wikipedia.org/wiki/Pinwheel_Galaxy#Supernovae_and_luminous_red_nova
[Type II supernova 1]:https://en.wikipedia.org/wiki/Type_II_supernova
[home spiral galaxy]:https://apod.nasa.gov/cgi-bin/apod/apod_search?tquery=m101
[supernova]:https://spaceplace.nasa.gov/supernova/en/
[SN 2023ixf 2]:https://www.wis-tns.org/astronotes/astronote/2023-119
[Type II supernova 2]:https://astronomy.swin.edu.au/cosmos/t/Type+II+Supernova
[new clues]:https://i0.wp.com/theverybesttop10.com/wp-content/uploads/2014/01/Top-10-Best-Images-of-Surprised-Cats-8.jpeg
[massive stars and how they explode]:https://science.nasa.gov/astrophysics/focus-areas/how-do-stars-form-and-evolve

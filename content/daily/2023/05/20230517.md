---
title: 太陽烏子 kah 光橋
date: 2023-05-17
publishdate: 2023-05-17T11:45:00+0800
tags: [太陽烏子, 光橋, 磁場, 活跳區 AR 3297, 解析度, 懸解析度, 米粒組織, naih--lòe]
hero: https://apod.nasa.gov/apod/fap/image/2305/SunSpotBridge_Johnston_960.jpg
summary: 這張是太陽烏子 ê 特寫相片，是太陽表面凹落去 ê 部份，伊 ê 溫度較低、kah 太陽其他所在比起來較無遐爾光。
categories: [podcast]
vocals: [阿錕]
---

{{% apod %}}

- 原始文章：[Sunspot with Light Bridge](https://apod.nasa.gov/apod/ap230517.html)
- 影像來源 kah 版權：[Mark Johnston](https://solarsystem.nasa.gov/ambassadors/1672/)
- 予你 ê 天頂禮物：[你 ê APOD 生日相片是佗一張？](https://apod.nasa.gov/apod/calendar/allyears.html) (post 1995)
- 台文翻譯：[An-Li Tsai][An-Li Tsai] ([NCU][NCU])

{{< podcast "clj30dp3n01h601xea3bx0qv5" >}}

## [漢羅] 太陽烏子 kah 光橋
是按怎太陽表面有一葩較烏？
這張是 [太陽烏子][sunspot] ê 特寫相片，是太陽表面 naih--lòe ê 部份，伊 ê [溫度較低][slightly cooler]、kah 太陽表面其他所在比起來較無遐爾光。
太陽複雜 ê [磁場][magnetic field] 會製造這寡低溫區，是因為這搭阻止了高溫物質走入來烏子內底。
[太陽烏子][Sunspots] 有可能比地球閣較大，一般講來是會活一禮拜左右。
活跳區 AR [3297][3297] 有一部份會 tī 5 月初 ê 時陣出現 tī [太陽][Sun] 表面。
較倚下面彼个大型 ê 太陽烏子頂懸有一條足明顯 ê [光橋][light bridge]，是浮 tī 頂懸 ê 高溫氣體組成--ê。
Tī 這張懸解析度相片內底，咱嘛會當清楚看著 [太陽表面][Sun's surface] 規片 ê 氣泡，面頂攏是一包一包獨立 ê 高溫氣體包。
這款氣體包咱 kā 叫做 [米粒組織][granules]。
[太陽米粒組織][solar granule] ê 大細差不多有 1000 公里大，毋過干焦會 [擋][lasts] 15 分鐘久爾爾。

## [POJ] Thài-iông-o͘-chú kah Kng-kiô
Sī án-ná Thài-iông piáu-bīn ū chi̍t-pha khah o͘?
Chit-tiuⁿ sī thài-iông-o͘-chú ê te̍k-siá siòng-phìⁿ, sī Thài-iông piáu-bīn naih--lòe ê pō͘-hūn, i ê un-tō͘ khah kē, kah Thài-iông piáu-bīn kî-tha só͘-chāi pí--khí-lâi khah bô hiah-nī kng.
Thài-iông ho̍k-cha̍p ê chû-tiûⁿ ē chè-chō chit-kóa kē-un-khu, sī in-ūi chit-tah chó͘-chí liáu ko-un bu̍t-chit cháu-ji̍p-lâi o͘-chú lāi-té.
Thài-iông-o͘-chú ū khó-lêng pí Tē-kiû koh khah tōa, it-poaⁿ kóng-lâi sī ē oa̍h chi̍t lé-pài chó-iū.
Oa̍h-thiàu-khu AR 3297 ū chi̍t-pō͘-hūn ē tī 5 ge̍h chhoe ê sî-chūn chhut-hiān tī Thài-iông piáu-bīn.
Khah óa ē-bīn hit-ê tōa-hêng ê thài-iông-o͘-chú téng-koân ū chi̍t-tiâu chiok bêng-hián ê kng-kiô, sī phû tī téng-koân ê ko-un khì-thé cho͘-sêng--ê.
Tī chit-tiuⁿ koân-kái-sek-tô͘ siòng-phìⁿ lāi-té, lán mā ē-tàng chheng-chhó khòaⁿ-tio̍h Thài-iông piáu-bīn kui-phìⁿ ê khì-phàu, bīn-téng lóng sī chi̍t-pau-chi̍t-pau to̍k-li̍p ê ko-un khì-thé-pau.
Chit-khoán khì-thé-pau lán kā kiò-chòe bí-lia̍p-cho͘-chit.
Thài-iông bí-lia̍p-cho͘-chit ê tōa-sè chha-put-to ū 1000 kong-lí tōa, m̄-koh kan-na ē tòng 15 hun-chú kú niā-niā.

## [KIP] Thài-iông-oo-tsú kah Kng-kiô
Sī án-ná Thài-iông piáu-bīn ū tsi̍t-pha khah oo?
Tsit-tiunn sī thài-iông-oo-tsú ê ti̍k-siá siòng-phìnn, sī Thài-iông piáu-bīn naih--luè ê pōo-hūn, i ê un-tōo khah kē, kah Thài-iông piáu-bīn kî-tha sóo-tsāi pí--khí-lâi khah bô hiah-nī kng.
Thài-iông ho̍k-tsa̍p ê tsû-tiûnn ē tsè-tsō tsit-kuá kē-un-khu, sī in-uī tsit-tah tsóo-tsí liáu ko-un bu̍t-tsit tsáu-ji̍p-lâi oo-tsú lāi-té.
Thài-iông-oo-tsú ū khó-lîng pí Tē-kiû koh khah tuā, it-puann kóng-lâi sī ē ua̍h tsi̍t lé-pài tsó-iū.
Ua̍h-thiàu-khu AR 3297 ū tsi̍t-pōo-hūn ē tī 5 ge̍h tshue ê sî-tsūn tshut-hiān tī Thài-iông piáu-bīn.
Khah uá ē-bīn hit-ê tuā-hîng ê thài-iông-oo-tsú tíng-kuân ū tsi̍t-tiâu tsiok bîng-hián ê kng-kiô, sī phû tī tíng-kuân ê ko-un khì-thé tsoo-sîng--ê.
Tī tsit-tiunn kuân-kái-sik-tôo siòng-phìnn lāi-té, lán mā ē-tàng tshing-tshó khuànn-tio̍h Thài-iông piáu-bīn kui-phìnn ê khì-phàu, bīn-tíng lóng sī tsi̍t-pau-tsi̍t-pau to̍k-li̍p ê ko-un khì-thé-pau.
Tsit-khuán khì-thé-pau lán kā kiò-tsuè bí-lia̍p-tsoo-tsit.
Thài-iông bí-lia̍p-tsoo-tsit ê tuā-sè tsha-put-to ū 1000 kong-lí tuā, m̄-koh kan-na ē tòng 15 hun-tsú kú niā-niā.

## [English] Sunspot with Light Bridge
Why would a small part of the Sun appear slightly dark?
Visible is a close-up picture of [sunspot][sunspot]s, depressions on the Sun's surface that are [slightly cooler][slightly cooler] and less bright than the rest of the Sun.
The Sun's complex [magnetic field][magnetic field] creates these cool regions by inhibiting hot material from entering the spots.
[Sunspots][Sunspots] can be larger than the Earth and typically last for about a week.
Part of active region AR [3297][3297] crossing the [Sun][Sun] in early May, the large lower sunspot is spanned by an impressive [light bridge][light bridge] of hot and suspended solar gas.
This high-resolution picture also shows clearly that the [Sun's surface][Sun's surface] is a bubbling carpet of separate cells of hot gas.
These cells are known as [granules][granules].
A [solar granule][solar granule] is about 1000 kilometers across and [lasts][lasts] for only about 15 minutes.

## 詞彙學習

|漢羅|POJ|KIP|華語|English|
|-|-|-|-|-|
|naih--lòe ê 部份|naih--lòe|naih--luè|凹下去的部份|depressions|
|太陽烏子|thài-iông-o͘-chú|thài-iông-oo-tsú|太陽黑子|sunspot|
|光橋|kng-kiô|kng-kiô|光橋|light bridge|
|磁場|chû-tiûⁿ|tsû-tiûnn|磁場|magnetic field|
|活跳區 AR 3297|oa̍h-thiàu-khu AR sam-jī-kiú-chhit|ua̍h-thiàu-khu AR sam-jī-kiú-tshit|活躍區 AR 3297|active region AR 3297|
|懸解析度|koân-kái-sek-tô͘|kuân-kái-sik-tôo|高解析度|high-resolution|
|米粒組織|bí-lia̍p-cho͘-chit|bí-lia̍p-tsoo-tsit|米粒組織|granules|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[sunspot]:https://en.wikipedia.org/wiki/Sunspot
[slightly cooler]:https://i5.walmartimages.com/asr/c603f47c-58c5-486a-bf37-e2b49a90c683_1.6d76034b23dfb94fd850ac8bd4f51a62.jpeg
[magnetic field]:https://www.nasa.gov/feature/goddard/2016/understanding-the-magnetic-sun
[Sunspots]:https://apod.nasa.gov/apod/ap150629.html
[3297]:https://spaceweather.com/images2023/07may23/hmi1898.gif
[Sun]:https://solarsystem.nasa.gov/solar-system/sun/in-depth/
[light bridge]:https://apod.nasa.gov/apod/ap000522.html
[Sun's surface]:https://scied.ucar.edu/learning-zone/sun-space-weather/surface-of-the-sun
[granules]:https://apod.nasa.gov/apod/ap111106.html
[solar granule]:https://en.wikipedia.org/wiki/Solar_granule
[lasts]:https://apod.nasa.gov/apod/ap200203.html

---
title: 日全食：大日冕
date: 2023-05-16
publishdate: 2023-05-16T11:45:00+0800
tags: [日全食, 日冕, 磁場, 日珥, 璇石手指, Baily 珠仔]
hero: https://apod.nasa.gov/apod/fap/image/2305/BigCorona2023_Wittich_960.jpg
summary: 大部份 ê 相片攏無完整紀錄太陽日冕 ê 壯觀景色。若是會當 tī 日全食 ê 時陣 親目睭看著日冕，實在是世界讚！
---

{{% apod %}}

- 原始文章：[Total Eclipse: The Big Corona](https://apod.nasa.gov/apod/ap230516.html)
- 影像來源 kah 版權：[Reinhold Wittich](https://www.wittich.com/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 日全食：大日冕
大部份 ê 相片攏無完整紀錄 [太陽][Sun] 日冕 ê 壯觀景色。
若是會當 tī [日全食][solar eclipse 1] ê 時陣 親目睭看著 [日冕][corona]，實在是 [世界讚][unparalleled]！
[人類 ê 目睭][human eye] 會當調整看著日冕 ê [特徵][features] kah 光暗 ê [範圍][extent]，一般 ê kha-mé-lah 是無法度。
好佳哉咱這馬是 [數位][digital] 時代。
這幅圖是用 [數位處理][digitally combined] ê 方式 kā [2023 年 4 月][April of 2023] tī [澳洲][Australia] [Exmouth][Exmouth] 翕 ê 長時間感光 kah 短時間感光 ê 日全食相片疊做伙，閣加強日冕較暗、湠開 ê 部位。
咱會當清楚看著太陽日冕 ê 高溫氣體 kah [磁場][magnetic fields]一直 leh 互相交纏、互相透濫，產生 [一重一重足複雜 ê 氣體][intricate layers] kah 散光。
[一箍一箍 ê 淺粉紅仔色日珥][Looping prominences]，就出現 tī 太陽 ê [邊緣][edge]。
相片是 tī 日全食發生進前 幾若秒 kah 過了 幾若秒翕--ê。
有翕著背景太陽 出現一目𥍉 ê [Baily 珠仔][Baily's Beads] kah [璇石手指][Diamond Ring]。
後擺 ê [日全食][solar eclipse 2] 會 tī [2024 年 4 月][April of 2024] ê 時陣 ùi [北美洲][North America] 行過。

## [POJ] Ji̍t-choân-si̍t: Tōa Ji̍t-bián
Tōa-pō͘-hūn ê siòng-phìⁿ lóng bô oân-chéng kì-lio̍k Thài-iông ji̍t-bián ê chòng-koan kéng-sek.
Nā-sī ē-tàng tī ji̍t-choân-si̍t ê sî-chūn chhin ba̍k-chiu khòaⁿ-tio̍h ji̍t-bián, si̍t-chāi sī sè-kài chán!
Jîn-lūi ê ba̍k-chiu ē-tàng tiâu-chéng khòaⁿ-tio̍h ji̍t-bián ê te̍k-teng kah kng-àm ê hoān-ûi, it-poaⁿ ê kha-mé-lah sī bô-hoat-tō͘.
Hó-ka-chài lán chit-má sī só͘-ūi sî-tāi.
Chit-pak-tô͘ sī iōng só͘-ūi chhú-lí ê hong-sek kā 2023 nî 4 ge̍h tī Ò-chiu Exmouth hip ê tn̂g sî-kan kám-kng kah té sî-kan kám-kng ê ji̍t-choân-si̍t siòng-phìⁿ tha̍h chòe-hé, koh ka-kiông ji̍t-bián khah àm, thòaⁿ--khui ê pō͘-ūi.
Lán ē-tàng chheng-chhó khòaⁿ-tio̍h Thài-iông ji̍t-bián ê ko-un khì-thé kah chû-tiûⁿ it-ti̍t leh hō͘-siong kau-tîⁿ, hō͘-siong thàu-lām, sán-seng chi̍t-têng chi̍t-têng chiok ho̍k-cha̍p ê khì-thé kah sòaⁿ-kng.
Chi̍t-kho͘ chi̍t-kho͘ ê chhián hún-âng-á-sek ji̍t-ní, to̍h chhut-hiān tī Thài-iông ê pian-iân.
Siòng-phìⁿ sī tī ji̍t-choân-si̍t hoat-seng chìn-chêng kúi-ā bió kah kè-liáu kúi-ā bió hip--ê.
Ū hip-tio̍h pōe-kéng Thài-iông chhut-hiān chi̍t-ba̍k-nih ê Baily chu-á kah soān-chio̍h-chhiú-chí.
Āu-pái ê ji̍t-choân-si̍t ē tī 2024 nî 4 ge̍h ê sî-chūn ùi Pak-bí-chiu kiâⁿ-kè.

## [KIP] Ji̍t-tsuân-si̍t: Tuā Ji̍t-bián
Tuā-pōo-hūn ê siòng-phìnn lóng bô uân-tsíng kì-lio̍k Thài-iông ji̍t-bián ê tsòng-kuan kíng-sik.
Nā-sī ē-tàng tī ji̍t-tsuân-si̍t ê sî-tsūn tshin ba̍k-tsiu khuànn-tio̍h ji̍t-bián, si̍t-tsāi sī sè-kài tsán!
Jîn-luī ê ba̍k-tsiu ē-tàng tiâu-tsíng khuànn-tio̍h ji̍t-bián ê ti̍k-ting kah kng-àm ê huān-uî, it-puann ê kha-mé-lah sī bô-huat-tōo.
Hó-ka-tsài lán tsit-má sī sóo-uī sî-tāi.
Tsit-pak-tôo sī iōng sóo-uī tshú-lí ê hong-sik kā 2023 nî 4 ge̍h tī Ò-tsiu Exmouth hip ê tn̂g sî-kan kám-kng kah té sî-kan kám-kng ê ji̍t-tsuân-si̍t siòng-phìnn tha̍h tsuè-hé, koh ka-kiông ji̍t-bián khah àm, thuànn--khui ê pōo-uī.
Lán ē-tàng tshing-tshó khuànn-tio̍h Thài-iông ji̍t-bián ê ko-un khì-thé kah tsû-tiûnn it-ti̍t leh hōo-siong kau-tînn, hōo-siong thàu-lām, sán-sing tsi̍t-tîng tsi̍t-tîng tsiok ho̍k-tsa̍p ê khì-thé kah suànn-kng.
Tsi̍t-khoo tsi̍t-khoo ê tshián hún-âng-á-sik ji̍t-ní, to̍h tshut-hiān tī Thài-iông ê pian-iân.
Siòng-phìnn sī tī ji̍t-tsuân-si̍t huat-sing tsìn-tsîng kuí-ā bió kah kè-liáu kuí-ā bió hip--ê.
Ū hip-tio̍h puē-kíng Thài-iông tshut-hiān tsi̍t-ba̍k-nih ê Baily tsu-á kah suān-tsio̍h-tshiú-tsí.
Āu-pái ê ji̍t-tsuân-si̍t ē tī 2024 nî 4 ge̍h ê sî-tsūn uì Pak-bí-tsiu kiânn-kè.

## [English] Total Eclipse: The Big Corona
Most photographs don't adequately portray the magnificence of the [Sun][Sun]'s corona.
Seeing the [corona][corona] first-hand during a total [solar eclipse][solar eclipse 1] is [unparalleled][unparalleled].
The [human eye][human eye] can adapt to see coronal [features][features] and [extent][extent] that average cameras usually cannot.
Welcome, however, to the [digital][digital] age.
The featured image [digitally combined][digitally combined] short and long exposures taken in [Exmouth][Exmouth], [Australia][Australia].
that were processed to highlight faint and extended features in the corona of the total solar eclipse that occurred in [April of 2023][April of 2023].
Clearly visible are [intricate layers][intricate layers] and glowing caustics of an ever changing mixture of hot gas and [magnetic fields][magnetic fields] in the Sun's corona.
[Looping prominences][Looping prominences] appear bright pink just past the Sun's [edge][edge].
Images taken seconds before and after the total eclipse show glimpses of the background Sun known as [Baily's Beads][Baily's Beads] and [Diamond Ring][Diamond Ring].
The next total [solar eclipse][solar eclipse 2] will cross [North America][North America] in [April of 2024][April of 2024].

## 詞彙學習（漢羅/POJ/KIP/華語/English）
- 【日全食】ji̍t-choân-si̍t//日全食/total solar eclipse
- 【日冕】ji̍t-bián/ji̍t-bián/日冕/corona
- 【日珥】ji̍t-ní/ji̍t-ní/日珥/prominences
- 【磁場】chû-tiûⁿ/tsû-tiûnn/磁場/magnetic fields
- 【璇石手指】soān-chio̍h-chhiú-chí/suān-tsio̍h-tshiú-tsí/鑽石戒指/Diamond Ring
- 【Baily 珠仔】Baily chu-á/Baily tsu-á/貝里珠/Baily's beads

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Sun]:https://solarsystem.nasa.gov/solar-system/sun/overview/
[corona]:https://en.wikipedia.org/wiki/Stellar_corona
[solar eclipse 1]:https://en.wikipedia.org/wiki/Total_solar_eclipse
[unparalleled]:https://apod.nasa.gov/apod/ap170912.html
[human eye]:http://iknow.net/phys_eye_education.html
[features]:https://apod.nasa.gov/apod/ap170813.html
[extent]:https://apod.nasa.gov/apod/ap160412.html
[digital]:https://apod.nasa.gov/apod/ap990426.html
[digitally combined]:https://apod.nasa.gov/apod/ap170830.html
[Exmouth]:https://youtu.be/9qT2nt1_8JA
[Australia]:https://en.wikipedia.org/wiki/Australia
[April of 2023]:https://www.timeanddate.com/eclipse/solar/2023-april-20
[intricate layers]:https://scontent-ord5-1.xx.fbcdn.net/v/t1.6435-9/64310547_1612916445509927_1944194861536116736_n.jpg?_nc_cat=100&ccb=1-7&_nc_sid=730e14&_nc_ohc=WgR3f8nLRLEAX88R2kb&_nc_ht=scontent-ord5-1.xx&oh=00_AfBFBuLRuHfmOzrOTqy9WnhBvUvbomQO463x15v0RPv6FQ&oe=6488417C
[magnetic fields]:https://www.nasa.gov/feature/goddard/2016/understanding-the-magnetic-sun
[Looping prominences]:https://apod.nasa.gov/apod/ap090531.html
[edge]:https://apod.nasa.gov/apod/ap080807.html
[Baily's Beads]:https://en.wikipedia.org/wiki/Baily%27s_beads
[Diamond Ring]:https://apod.nasa.gov/apod/ap170825.html
[solar eclipse 2]:https://spaceplace.nasa.gov/eclipse-snap/en/
[North America]:https://en.wikipedia.org/wiki/North_America
[April of 2024]:https://apod.nasa.gov/apod/ap230418.html

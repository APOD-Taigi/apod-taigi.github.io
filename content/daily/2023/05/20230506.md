---
title: 暗頭仔花
date: 2023-05-06
publishdate: 2023-05-06T11:45:00+0800
tags: [縮時攝影, 倒剾, 紺色, 花瓣, 剪影, 月眉, 金星, 暗頭仔, 指標天體, 地平線, 高原]
hero: https://apod.nasa.gov/apod/fap/image/2305/TwilightFlower1024.jpg
summary: 這張有創意 ê 縮時攝影天景，是 kā 16 擺 ê 感光合做花葉，展示 ùi 日時到暗暝，時間 ê 轉變。
categories: [podcast]
vocals: [蔡老師]
---

{{% apod %}}

- 原始文章：[Twilight in a Flower](https://apod.nasa.gov/apod/ap230506.html)
- 影像來源 kah [版權][copyright]：[Dario Giannobile](https://www.dariogiannobile.com/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clivsuom4029y01vogerxbhdq" >}}

## [漢羅] 暗頭仔花
這張 [有創意 ê 縮時攝影天景][creative timelapse skyscape]，是 kā 16 擺 ê 感光 [轉做][Transformed] 花瓣，展示 ùi 日時到暗暝 ê 時間變化。
Ùi 頂懸開始、倒剾方向來看，天色是 ùi 天拄暗 轉做紺色，這看起來就親像是一蕊花。
每一張感光攏是 tī [4 月 22 暗頭仔][evening of April 22] 翕--ê。
欲按怎翕，有先算過，按呢翕出來 ê 光線 kah 色彩才會齊勻。
彼工 tī 西爿地平線附近，月眉 kah 金星是天頂上光 ê [指標天體][celestial beacons]。
花瓣 ùi 頂一瓣到後一瓣，這兩粒天體那就踅入去花 ê 中心。
這蕊暗頭仔花 中央剪影 ê 部份，是 意大利 Sicily 島 [Argimusco 高原][Argimusco] ê 大粒岩石。

## [POJ] Àm-thâu-á-hoe
Chit tiuⁿ ū chhòng-ì ê sok-sî-liap-iáⁿ thian-kéng, sī kā 16 pái ê kám-kng choán chò hoe-bān, tián-sī ùi ji̍t-sî kàu àm-mî ê sî-kan piàn-hòa.
Ùi téng-koân khai-sí, tò-khau hong-hiòng lâi khòaⁿ, thiⁿ-sek sī ùi thiⁿ-tú-àm choán-chò khóng-sek, che khòaⁿ--khí-lâi to̍h chhin-chhiūⁿ sī chi̍t lúi hoe.
Múi chi̍t tiuⁿ kám-kng lóng sī tī 4 goe̍h 22 àm-thâu-á hip--ê.
Be̍h án-ná hip, ū seng sǹg--kòe, án-ni hip--chhut-lâi ê kng-sòaⁿ kah sek-chhái chiah ē chiâu-ûn.
Hit kang tī sai-pêng tē-pêng-sòaⁿ hù-kīn, goe̍h-bâi kah Kim-chhiⁿ sī thiⁿ-téng siōng kng ê chí-piau thian-thé.
Hoe-bān ùi téng chi̍t bān kàu āu chi̍t bān, chit nn̄g lia̍p thian-thé to̍h ná se̍h ji̍p-khì hoe ê tiong-sim.
Chit lúi àm-thâu-á-hoe tiong-ng chián-iáⁿ ê pō͘-hūn, sī I-tá-lī Sicily tó Argimusco ko-goân ê tōa-lia̍p giâm-chio̍h.

## [KIP] Àm-thâu-á-hue
Tsit tiunn ū tshòng-ì ê sok-sî-liap-iánn thian-kíng, sī kā 16 pái ê kám-kng tsuán tsò hue-bān, tián-sī uì ji̍t-sî kàu àm-mî ê sî-kan piàn-huà.
Uì tíng-kuân khai-sí, tò-khau hong-hiòng lâi khuànn, thinn-sik sī uì thinn-tú-àm tsuán-tsò khóng-sik, tse khuànn--khí-lâi to̍h tshin-tshiūnn sī tsi̍t luí hue.
Muí tsi̍t tiunn kám-kng lóng sī tī 4 gue̍h 22 àm-thâu-á hip--ê.
Be̍h án-ná hip, ū sing sǹg--kuè, án-ni hip--tshut-lâi ê kng-suànn kah sik-tshái tsiah ē tsiâu-ûn.
Hit kang tī sai-pîng tē-pîng-suànn hù-kīn, gue̍h-bâi kah Kim-tshinn sī thinn-tíng siōng kng ê tsí-piau thian-thé.
Hue-bān uì tíng tsi̍t bān kàu āu tsi̍t bān, tsit nn̄g lia̍p thian-thé to̍h ná se̍h ji̍p-khì hue ê tiong-sim.
Tsit luí àm-thâu-á-hue tiong-ng tsián-iánn ê pōo-hūn, sī I-tá-lī Sicily tó Argimusco ko-guân ê tuā-lia̍p giâm-tsio̍h.

## [English] Twilight in a Flower
[Transformed][Transformed] into the petals of a flower, 16 exposures show the passage of day into night in this [creative timelapse skyscape][creative timelapse skyscape].
Start at the top and move counterclockwise to follow consecutive moments as the twilight sky turns an ever darker blue and night blossoms.
Each exposure was recorded on the [evening of April 22][evening of April 22], calculated to maintain a consistent balance of light and color.
Close to the western horizon on that date, a crescent Moon and Venus are the two brightest [celestial beacons][celestial beacons].
Petal to petal the pair spiral closer to the flower's center.
In silhouette around the center of the twilight flower are Sicily's megalithic rocks of [Argimusco][Argimusco].

## 詞彙學習（漢羅/POJ/KIP/華語/English）
- 【縮時攝影】sok-sî-liap-iáⁿ/sok-sî-liap-iánn/縮時攝影/timelapse
- 【倒剾】tò-khau/tò-khau/逆時針/counterclockwise
- 【紺色】khóng-sek/khóng-sik/深藍色/dark blue
- 【花瓣】hoe-bān/hue-bān/花瓣/petal
- 【剪影】chián-iáⁿ/tsián-iánn/剪影/silhouette
- 【月眉】goe̍h-bâi/gue̍h-bâi/新月/crescent
- 【金星】Kim-chhiⁿ/Kim-tshinn/金星/Venus
- 【暗頭仔】àm-thâu-á/àm-thâu-á/傍晚/evening
- 【指標天體】chí-piau thian-thé/tsí-piau thian-thé/指標天體/celestial beacon
- 【地平線】tē-pêng-sòaⁿ/tē-pîng-suànn/地平線/horizon
- 【意大利】I-tá-lī/I-tá-lī/義大利/Italy
- 【高原】ko-goân/ko-guân/高原/plateau

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Transformed]:https://apod.nasa.gov/apod/ap220422.html
[creative timelapse skyscape]:https://www.dariogiannobile.com/p605599922/h6a198f02#h6a198f02
[evening of April 22]:https://www.dariogiannobile.com/night_sky_galleries/nightscape/h6fec4a2d#h6fec4a2d
[celestial beacons]:https://solarsystem.nasa.gov/skywatching/whats-up/
[Argimusco]:https://en.wikipedia.org/wiki/Argimusco

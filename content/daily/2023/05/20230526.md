---
title: 室女座星系團
date: 2023-05-26
publishdate: 2023-05-26T11:45:00+0800
tags: [室女座星系團, 星系團, 本星系群, 超大質量烏洞, 長株圓星系, M87, M84, M86, Messier 目錄, Markarian 鍊仔, Markarian ê 目睭, 交互作用星系, NGC 4438, NGC 4435, 事件視界望遠鏡, 視野]
hero: https://apod.nasa.gov/apod/fap/image/2305/virgoCL1024.jpg
summary: 室女座星系團 佔 這規幅 望遠鏡 視野 差不多有 4 度闊。
categories: [podcast]
vocals: [草莓大福]
---

{{% apod %}}

- 原始文章：[Virgo Cluster Galaxies](https://apod.nasa.gov/apod/ap230526.html)
- 影像來源 kah [版權][copyright]：[Abdullah Alharbi](https://www.instagram.com/a_alharbi97/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clngbaoul016t01vm34jj6qy2" >}}

## [漢羅] 室女座星系團
[室女座星系團][Galaxies of the Virgo Cluster] 佔 這規幅 [望遠鏡 視野][telescopic field of view] 差不多有 4 度闊。
室女座星系團 tī 差不多 5000 萬光年遠 ê 所在，是 kah 咱本星系群 上倚 ê 大型星系團。
室女座星系團內底特別光 ê 長株圓星系，是中央下跤 ê M87，倒爿頂懸 ê M84，kah 倒爿下跤 ê M86，in 攏是 [Messier 目錄][Messier catalog] 內底 ê 天體。
M84 kah M86 去 hŏng 認為是 [Markarian 鍊仔][Markarian's Chain] ê 一部份。
鍊仔就是這張相片倒爿 排做一條 ê 彼陣星系。
鍊仔中央彼搭有一對足趣味 ê 交互作用星系，NGC 4438 kah NGC 4435，in 就叫做 [Markarian ê 目睭][Markarian's Eyes]。
是講 [大型長株圓星系 M87][giant elliptical galaxy M87] 是 室女座星系團內底上顯目--ê。
伊是頭一粒用咱地球 ê [事件視界望遠鏡][Event Horizon Telescope] 揣著 ê 超大質量烏洞 in 兜。

## [POJ] Sek-lú-chō seng-hē-thoân
Sek-lú-chō seng-hē-thoân chiàm che kui-pak bōng-oán-kiàⁿ sī-iá chha-put-to ū 4 tō͘ khoah.
Sek-lú-chō seng-hē-thoân tī chha-put-to 5000 bān kng-nî hn̄g ê só͘-chāi, sī kah lán Pún-seng-hē-kûn siōng óa ê tōa-hêng seng-hē-thoân.
Sek-lú-chō seng-hē-thoân lāi-té te̍k-pia̍t kng ê tn̂g-tu-îⁿ seng-hē, sī tiong-ng ē-kha ê M87, tò-pêng téng-koân ê M84, kah tò-pêng ē-kha ê M86, in lóng sī Messier bo̍k-lio̍k lāi-té ê thian-thé.
M84 kah M86 khì hŏng jīn-ûi sī Markarian liān-á ê chi̍t-pō͘-hūn.
Liān-á to̍h sī chit-tiuⁿ siòng-phìⁿ tò-pêng pâi chò chi̍t-tiâu ê hit-tīn seng-hē.
Liān-á tiong-ng hit-tah ū chi̍t-tùi chiok chhù-bī ê kau-hō͘-chok-iōng seng-hē, NGC 4438 kah NGC 4435, in to̍h kiò-chò Markarian ê ba̍k-chiu.
Sī-kóng tōa-hêng tn̂g-tu-îⁿ seng-hē M87 sī Sek-lú-chō seng-hē-thoân lāi-té siōng hiáⁿ-ba̍k--ê.
I sī thâu chi̍t-lia̍p iōng lán Tē-kiû ê sū-kiāⁿ-sī-kài bōng-oán-kiàⁿ chhōe--tio̍h ê chhiau-tōa-chit-liōng-o͘-tōng in tau.

## [KIP] Sik-lú-tsō sing-hē-thuân
Sik-lú-tsō sing-hē-thuân tsiàm tse kui-pak bōng-uán-kiànn sī-iá tsha-put-to ū 4 tōo khuah.
Sik-lú-tsō sing-hē-thuân tī tsha-put-to 5000 bān kng-nî hn̄g ê sóo-tsāi, sī kah lán Pún-sing-hē-kûn siōng uá ê tuā-hîng sing-hē-thuân.
Sik-lú-tsō sing-hē-thuân lāi-té ti̍k-pia̍t kng ê tn̂g-tu-înn sing-hē, sī tiong-ng ē-kha ê M87, tò-pîng tíng-kuân ê M84, kah tò-pîng ē-kha ê M86, in lóng sī Messier bo̍k-lio̍k lāi-té ê thian-thé.
M84 kah M86 khì hŏng jīn-uî sī Markarian liān-á ê tsi̍t-pōo-hūn.
Liān-á to̍h sī tsit-tiunn siòng-phìnn tò-pîng pâi tsò tsi̍t-tiâu ê hit-tīn sing-hē.
Liān-á tiong-ng hit-tah ū tsi̍t-tuì tsiok tshù-bī ê kau-hōo-tsok-iōng sing-hē, NGC 4438 kah NGC 4435, in to̍h kiò-tsò Markarian ê ba̍k-tsiu.
Sī-kóng tuā-hîng tn̂g-tu-înn sing-hē M87 sī Sik-lú-tsō sing-hē-thuân lāi-té siōng hiánn-ba̍k--ê.
I sī thâu tsi̍t-lia̍p iōng lán Tē-kiû ê sū-kiānn-sī-kài bōng-uán-kiànn tshuē--tio̍h ê tshiau-tuā-tsit-liōng-oo-tōng in tau.

## [English] Virgo Cluster Galaxies
[Galaxies of the Virgo Cluster][Galaxies of the Virgo Cluster] are scattered across this nearly 4 degree wide [telescopic field of view][telescopic field of view].
About 50 million light-years distant, the Virgo Cluster is the closest large galaxy cluster to our own local galaxy group.
Prominent here are Virgo's bright elliptical galaxies [Messier catalog][Messier catalog], M87 at bottom center, and M84 and M86 (top to bottom) near top left.
M84 and M86 are recognized as part of [Markarian's Chain][Markarian's Chain], a visually striking line-up of galaxies on the left side of this frame.
Near the middle of the chain lies an intriguing interacting pair of galaxies, NGC 4438 and NGC 4435, known to some as [Markarian's Eyes][Markarian's Eyes].
Of course [giant elliptical galaxy M87][giant elliptical galaxy M87] dominates the Virgo cluster.
It's the home of a super massive black hole, the first black hole ever imaged by planet Earth's [Event Horizon Telescope][Event Horizon Telescope].

## 詞彙學習（漢羅/POJ/KIP/華語/English）
- 【室女座星系團】Sek-lú-chō seng-hē-thoân/Sik-lú-tsō sing-hē-thuân/室女座星系團/Virgo Cluster
- 【星系團】seng-hē-thoân/sing-hē-thuân/星系團/galaxy cluster
- 【本星系群】pún-seng-hē-kûn/pún-sing-hē-kûn/本星系群/local galaxy group
- 【超大質量烏洞】chhiau-tōa-chit-liōng-o͘-tōng/tshiau-tuā-tsit-liōng-oo-tōng/超大質量烏洞/super massive black hole
- 【長株圓星系】tn̂g-tu-îⁿ seng-hē/tn̂g-tu-înn sing-hē/橢圓星系/elliptical galaxy
- 【M87】M peh-cha̍p-chhit/M peh-tsa̍p-tshit/M87/M87
- 【M84】M peh-cha̍p-sì/M peh-tsa̍p-sì/M84/M84
- 【M86】M peh-cha̍p-la̍k/M peh-tsa̍p-la̍k/M86/M86
- 【Messier 目錄】Messier bo̍k-lio̍k/Messier bo̍k-lio̍k/梅西爾目錄/Messier catalog
- 【Markarian 鍊仔】Markarian liān-á/Markarian liān-á/馬卡萊恩長鏈/Markarian's Chain
- 【Markarian ê 目睭】Markarian ê ba̍k-chiu/Markarian ê ba̍k-tsiu/馬卡萊恩的眼睛/Markarian's Eyes
- 【交互作用星系】kau-hō͘-chok-iōng seng-hē/kau-hōo-tsok-iōng sing-hē/交互作用星系/interacting galaxies
- 【NGC 4438】NGC sù-sù-sam-pat/NGC sù-sù-sam-pat/NGC 4438/NGC 4438
- 【NGC 4435】NGC sù-sù-sam-ngó͘/NGC sù-sù-sam-ngóo/NGC 4435/NGC 4435
- 【事件視界望遠鏡】sū-kiāⁿ-sī-kài bōng-oán-kiàⁿ/sū-kiānn-sī-kài bōng-uán-kiànn/事件視界望遠鏡/Event Horizon Telescope
- 【視野】sī-iá/sī-iá/視野/field of view

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Galaxies of the Virgo Cluster]:https://apod.nasa.gov/apod/ap150804.html
[telescopic field of view]:https://www.astrobin.com/cvyhhu/0/
[Messier catalog]:https://www.nasa.gov/content/goddard/hubble-s-messier-catalog
[Markarian's Chain]:https://apod.nasa.gov/apod/ap090609.html
[Markarian's Eyes]:https://apod.nasa.gov/apod/ap070608.html
[giant elliptical galaxy M87]:https://apod.nasa.gov/apod/ap230504.html
[Event Horizon Telescope]:https://eventhorizontelescope.org/about

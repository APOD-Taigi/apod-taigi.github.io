---
title: 月眉形 ê 海王星 kah 海衛一 Triton
date: 2023-05-27
publishdate: 2023-05-27T11:45:00+0800
tags: [free2share, 航海家 2 號太空船, 航海家太空船, 外太陽系, 海王星, 海衛一 Triton, 日球層, 冰巨行星]
hero: https://apod.nasa.gov/apod/fap/image/2305/neptunetriton_voyager_960.jpg
summary: 離太陽上遠 ê 海王星 kah 伊 ê 衛星，海衛一 Triton，兩粒攏成做月眉形。
categories: [podcast]
vocals: [阿錕]
---

{{% apod %}}

- 原始文章：[Crescent Neptune and Triton](https://apod.nasa.gov/apod/ap230527.html)
- 影像來源：[NASA](https://www.nasa.gov/), [Voyager](https://voyager.jpl.nasa.gov/) 2
- 台文翻譯：[An-Li Tsai][An-Li Tsai] ([NCU][NCU])

{{< podcast "cljhbch4t007n01xnhabj2aqt" >}}

## [漢羅] 月眉形 ê 海王星 kah 海衛一 Triton
[航海家 2 號太空船][Voyager 2 spacecraft] tī 1989 年 飛到 外[太陽系][Solar System] 欲出去 ê 時陣，翻頭看 tùi 太陽 ê 方向，揣著離太陽上遠 ê 海王星 kah 伊 ê 衛星，[海衛一 Triton][Triton]，兩粒攏成做月眉形。
這張 [冰巨行星][ice-giant planet] kah 伊 [上大粒衛星][largest moon] ê 優雅相片，是 航海家太空船 [飛到上倚][closest approach] 海王星彼點過了，才翻頭翕--ê。
這个景色無法度 ùi 地球翕著，因為咱無可能 tī [倚太陽這爿看著][to sunward eyes] 上遠彼粒行星 ê 月眉形。
駛到 [日球層、甚至出去了後][heliopause and beyond]，太空船就 [離開翕相 ê 好所在矣][parting vantage]，海王星就毋是咱熟似 ê [藍色][blue hue] 矣。


## [POJ] Ge̍h-bâi-hêng ê Hái-ông-chhiⁿ kah Hái-ūi-it Triton
Hâng-hái-ka 2 hō thài-khong-chûn tī 1989 nî poe kàu gōa-thài-iông-hē beh chhut-khì ê sî-chūn, hoan-thâu khòaⁿ tùi Thài-iông ê hong-hiòng, chhōe-tio̍h lī Thài-iông siōng hn̄g ê Hái-ông-chhiⁿ kah i ê ūi-chhiⁿ, Hái-ūi-it Triton, nn̄g-lia̍p lóng chiâⁿ-chòe ge̍h-bâi-hêng.
Chit-tiuⁿ peng-kū-kiâⁿ-chhiⁿ kah i siōng tōa-lia̍p ūi-chhiⁿ ê iu-ngá siòng-phìⁿ, sī Hâng-hái-ka thài-khong-chûn poe kàu siōng óa Hái-ông-chhiⁿ hit-tiám kòe-liáu, chiah hoan-thâu hip--ê.
Chit-ê kéng-sek bô-hoat-tō͘ ùi Tē-kiû hip-tio̍h, in-ūi lán bô-khó-lêng tī óa Thài-iông chit-pêng khòaⁿ-tio̍h siōng hn̄g hit-lia̍p kiâⁿ-chhiⁿ ê ge̍h-bâi-hêng.
Sái kàu ji̍t-kiû-chân, sīm-chì chhut-khì liáu-āu, thài-khong-chûn to̍h lī-khui hip-siòng ê hó só͘-chāi ah, Hái-ông-chhiⁿ to̍h m̄-sī lán se̍k-sāi ê nâ-sek ah.

## [KIP] Ge̍h-bâi-hîng ê Hái-ông-tshinn kah Hái-uī-it Triton
Hâng-hái-ka 2 hō thài-khong-tsûn tī 1989 nî pue kàu guā-thài-iông-hē beh tshut-khì ê sî-tsūn, huan-thâu khuànn tuì Thài-iông ê hong-hiòng, tshuē-tio̍h lī Thài-iông siōng hn̄g ê Hái-ông-tshinn kah i ê uī-tshinn, Hái-uī-it Triton, nn̄g-lia̍p lóng tsiânn-tsuè ge̍h-bâi-hîng.
Tsit-tiunn ping-kū-kiânn-tshinn kah i siōng tuā-lia̍p uī-tshinn ê iu-ngá siòng-phìnn, sī Hâng-hái-ka thài-khong-tsûn pue kàu siōng uá Hái-ông-tshinn hit-tiám kuè-liáu, tsiah huan-thâu hip--ê.
Tsit-ê kíng-sik bô-huat-tōo uì Tē-kiû hip-tio̍h, in-uī lán bô-khó-lîng tī uá Thài-iông tsit-pîng khuànn-tio̍h siōng hn̄g hit-lia̍p kiânn-tshinn ê ge̍h-bâi-hîng.
Sái kàu ji̍t-kiû-tsân, sīm-tsì tshut-khì liáu-āu, thài-khong-tsûn to̍h lī-khui hip-siòng ê hó sóo-tsāi ah, Hái-ông-tshinn to̍h m̄-sī lán si̍k-sāi ê nâ-sik ah.

## [English] Crescent Neptune and Triton
Gliding through the outer [Solar System][Solar System], in 1989 the [Voyager 2 spacecraft][Voyager 2 spacecraft] looked toward the Sun to find this view of most distant planet Neptune and its moon [Triton][Triton] together in a crescent phase.
The elegant image of [ice-giant planet][ice-giant planet] and [largest moon][largest moon] was taken from behind just after Voyager's [closest approach][closest approach].
It could not have been taken from Earth because the most distant planet never shows a crescent phase [to sunward eyes][to sunward eyes].
Heading for the [heliopause and beyond][heliopause and beyond], the spacecraft's [parting vantage][parting vantage] point also robs Neptune of its familiar [blue hue][blue hue].

## 詞彙學習

|漢羅|POJ|KIP|華語|English|
|-|-|-|-|-|
|航海家太空船|Hâng-hái-ka thài-khong-chûn|Hâng-hái-ka thài-khong-tsûn|航海家號太空船|Voyager spacecraft|
|外太陽系|gōa-thài-iông-hē|guā-thài-iông-hē|外太陽系|outer solar system|
|海王星|Hái-ông-chhiⁿ|Hái-ông-tshinn|海王星|Neptune|
|海衛一 Triton|Hái-ūi-it Triton|Hái-uī-it Triton|海衛一特裡頓|Triton|
|冰巨行星|peng-kū-kiâⁿ-chheⁿ|ping-kū-kiânn-tshenn|冰巨行星|ice-giant planet|
|日球層|ji̍t-kiû-chân|ji̍t-kiû-tsân|日球層|heliopause|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Solar System]:https://solarsystem.nasa.gov/solar-system/our-solar-system/overview/
[Voyager 2 spacecraft]:https://www.jpl.nasa.gov/missions/voyager-2
[Triton]:https://apod.nasa.gov/apod/ap070304.html
[ice-giant planet]:https://solarsystem.nasa.gov/planets/neptune/in-depth/
[largest moon]:https://en.wikipedia.org/wiki/Triton_(moon)
[closest approach]:https://apod.nasa.gov/apod/ap140826.html
[to sunward eyes]:https://apod.nasa.gov/apod/ap220923.html
[heliopause and beyond]:https://www.jpl.nasa.gov/news/voyager-2-illuminates-boundary-of-interstellar-space
[parting vantage]:https://photojournal.jpl.nasa.gov/catalog/PIA02247
[blue hue]:https://apod.nasa.gov/apod/ap150215.html

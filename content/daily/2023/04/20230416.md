---
title: M2-9：蝶仔星雲 ê 翼
date: 2023-04-16
publishdate: 2023-04-16T11:45:00+0800
tags: [M2-9, 蝶仔星雲, 低質量恆星, 白矮星, 氣體殼, 氣體盤, 行星形星雲, 冥王星, 雙極結構]
hero: https://apod.nasa.gov/apod/fap/image/2304/M2D9_HubbleSchmidt_985.jpg
summary: 恆星死亡了後 ê 藝術價值，是毋是會當予 in 受著閣較濟 ê 關注？
---

{{% apod %}}

- 原始文章：[M2-9: Wings of a Butterfly Nebula](https://apod.nasa.gov/apod/ap230416.html)
- 影像來源 kah 版權：[Hubble Legacy Archive](https://hla.stsci.edu/), [NASA](https://www.nasa.gov/), [ESA](https://www.esa.int/); 資料處理：[Judy Schm](https://geckzilla.com/)[i](https://photographingspace.com/apod-judy-schmidt/")[dt](https://geckzilla.com/)
- 台文翻譯：[An-Li Tsai][An-Li Tsai] ([NCU][NCU])

## [漢羅] M2-9：蝶仔星雲 ê 翼
恆星死亡了後 ê 藝術價值，是毋是會當予 in 受著閣較濟 ê 關注？
確實是按呢，恆星死亡了後會製造閣較濟藝術品。
像咱 [太陽][Sun] 抑是 [這張相片內底 M2-9][M2-9 pictured here] 這款低質量恆星，會 ùi 普通 [恆星][stars] 變做 [白矮星][white dwarfs]，過程中會 kā 伊 ê 外層氣體殼擲出去。
脹大 ê 氣體定定會產生 hŏng 印象足深 ê 形體，咱 kā 叫做 [行星形星雲][planetary nebula 1]，伊會 tī 幾若千年 ê 時間內沓沓仔消失去。
蝶仔星雲 [M2-9][M2-9] 是一个 [行星形星雲][planetary nebula 2]，kah 咱 ê 距離是 2100 [光年][light-years]，伊 ê 色彩是足有代表性--ê。
伊 ê 一對翼 表示講，伊經過一个奇怪 ê 過程，[毋過干焦按呢猶無法度解說規个過程][incomplete tale]。
相片中央彼 [兩粒恆星][two stars] 是 tī 一个差不多 10 倍 [冥王星][Pluto] 軌道大細 ê 氣體盤內底 leh 互踅。
死亡 [恆星][star] [擲出去 ê 氣體殼][expelled envelope] kā 氣體盤衝破，產生這个 [雙極結構 ê 外形][bipolar appearance]。
是講咱 tùi 造成 [行星形星雲][planetary nebulae] ê 原因 kah 外形 ê 物理過程，到今猶毋是蓋了解。

## [POJ] M2-9: Ia̍h-á-seng-hûn ê Si̍t
Hêng-chheⁿ sí-bông liáu-āu ê gē-su̍t kè-ta̍t, sī-m̄-sī ē-tàng hō͘ in siū-tio̍h koh-khah chōe ê koan-chù?
Khak-si̍t sī án-ni, hêng-chheⁿ sí-bông liáu-āu ē chè-chō koh-khah chōe gē-su̍t-phín.
Chhiūⁿ lán Thài-iông ia̍h-sī chit-tiuⁿ siòng-phìⁿ lāi-té M2-9 chit-khoán kē-chit-liōng hêng-chheⁿ, ē ùi phó͘-thong hêng-chheⁿ piàn-chò pe̍h-é-chheⁿ, kòe-têng tiong ē kā i ê gōa-chàn khì-thé-khak tàn--chhut-khì.
Tiùⁿ-tōa ê khì-thé tiāⁿ-tiāⁿ ē sán-seng hŏng ìn-siōng chiok chhim ê hêng-thé, lán kā kiò-chò kiâⁿ-chheⁿ-hêng-seng-hûn, i ē tī kúi-ā chheng nî ê sî-kan lāi tau̍h-tau̍h-á siau-sit khì.
Ia̍h-á-seng-hûn M2-9 sī chi̍t-ê kiâⁿ-chheⁿ-hêng-seng-hûn, kah lán ê kū-lī sī 2100 kng-nî, i ê sek-chhái sī chiok ū tāi-piáu-sèng--ê.
I ê chi̍t-tùi si̍t piau-sī kóng, i keng-kè chi̍t-ê kî-koài ê kòe-têng, m̄-koh kan-na án-ni iáu bô-hoat-tō͘ kái-soeh chit-ê kòe-têng.
Siòng-phìⁿ tiong-ng hit nn̄g-lia̍p hêng-chheⁿ sī tī chi̍t-ê chha-put-to 10 pōe Bêng-ông-chheⁿ kúi-tō tōa-sè ê khì-thé-pôaⁿ lāi-té leh hô͘-se̍h.
Sí-bông hêng-chheⁿ tàn--chhut-khì ê khì-thé-khak kā khì-thé-pôaⁿ chhiong-phòa, sán-seng chit-ê siang-ke̍k-kiat-kò͘ ê gōa-hêng.
Sī kóng lán tùi chō-sêng kiâⁿ-chheⁿ-hêng-seng-hûn ê goân-in kah gōa-hêng ê bu̍t-lí kòe-têng, kàu-taⁿ iáu m̄-sī kài liáu-kái.

## [KIP] Ḿ-9: Ia̍h-á-sing-hûn ê Si̍t
Hîng-tshenn sí-bông liáu-āu ê gē-su̍t kè-ta̍t, sī-m̄-sī ē-tàng hōo in siū-tio̍h koh-khah tsuē ê kuan-tsù?
Khak-si̍t sī án-ni, hîng-tshenn sí-bông liáu-āu ē tsè-tsō koh-khah tsuē gē-su̍t-phín.
Tshiūnn lán Thài-iông ia̍h-sī tsit-tiunn siòng-phìnn lāi-té Ḿ-9 tsit-khuán kē-tsit-liōng hîng-tshenn, ē uì phóo-thong hîng-tshenn piàn-tsò pe̍h-é-tshenn, kuè-tîng tiong ē kā i ê guā-tsàn khì-thé-khak tàn--tshut-khì.
Tiùnn-tuā ê khì-thé tiānn-tiānn ē sán-sing hŏng ìn-siōng tsiok tshim ê hîng-thé, lán kā kiò-tsò kiânn-tshenn-hîng-sing-hûn, i ē tī kuí-ā tshing nî ê sî-kan lāi ta̍uh-ta̍uh-á siau-sit khì.
Ia̍h-á-sing-hûn Ḿ-9 sī tsi̍t-ê kiânn-tshenn-hîng-sing-hûn, kah lán ê kū-lī sī 2100 kng-nî, i ê sik-tshái sī tsiok ū tāi-piáu-sìng--ê.
I ê tsi̍t-tuì si̍t piau-sī kóng, i king-kè tsi̍t-ê kî-kuài ê kuè-tîng, m̄-koh kan-na án-ni iáu bô-huat-tōo kái-sueh tsit-ê kuè-tîng.
Siòng-phìnn tiong-ng hit nn̄g-lia̍p hîng-tshenn sī tī tsi̍t-ê tsha-put-to 10 puē Bîng-ông-tshenn kuí-tō tuā-sè ê khì-thé-puânn lāi-té leh hôo-se̍h.
Sí-bông hîng-tshenn tàn--tshut-khì ê khì-thé-khak kā khì-thé-puânn tshiong-phuà, sán-sing tsit-ê siang-ki̍k-kiat-kòo ê guā-hîng.
Sī kóng lán tuì tsō-sîng kiânn-tshenn-hîng-sing-hûn ê guân-in kah guā-hîng ê bu̍t-lí kuè-tîng, kàu-tann iáu m̄-sī kài liáu-kái.

## [English] M2-9: Wings of a Butterfly Nebula
Are stars better appreciated for their art after they die?
Actually, stars usually create their most artistic displays _as_ they die.
In the case of low-mass stars like our [Sun][Sun] and [M2-9 pictured here][M2-9 pictured here], the stars transform themselves from normal [stars][stars] to [white dwarfs][white dwarfs] by casting off their outer gaseous envelopes.
The expended gas frequently forms an impressive display called a [planetary nebula][planetary nebula 1] that fades gradually over thousands of years.
[M2-9][M2-9], a butterfly [planetary nebula][planetary nebula 2] 2100 [light-years][light-years] away shown in representative colors, has wings that tell a strange but [incomplete tale][incomplete tale].
In the center, [two stars][two stars] orbit inside a gaseous disk 10 times the orbit of [Pluto][Pluto].
The [expelled envelope][expelled envelope] of the dying [star][star] breaks out from the disk creating the [bipolar appearance][bipolar appearance].
Much remains unknown about the physical processes that cause and shape [planetary nebulae][planetary nebulae].

## 詞彙學習（漢羅/POJ/KIP/華語/English）
- 【M2-9】M jī chi káu/M jī tsi káu/M2-9/M2-9
- 【蝶仔星雲】Ia̍h-á-seng-hûn/Ia̍h-á-sing-hûn/蝴蝶星雲/Butterfly Nebula
- 【蝴蝶星雲】Ô͘-tia̍p-seng-hûn/Ôo-tia̍p-sing-hûn/蝴蝶星雲/Butterfly Nebula
- 【翼股】si̍t-kó͘/si̍t-kóo/鳥類的翅膀/wing
- 【翼】si̍t/si̍t/非鳥類的翅膀/wing
- 【低質量恆星】kē-chit-liōng hêng-chheⁿ/kē-tsit-liōng hîng-tshenn/低質量恆星/low-mass stars
- 【白矮星】pe̍h-é-chheⁿ/pe̍h-é-tshenn/白矮星/white dwarf
- 【氣體殼】khì-thé-khak/khì-thé-khak/氣體殼/gaseous envelopes
- 【氣體盤】khì-thé-pôaⁿ/khì-thé-puânn/氣體盤/gaseous disk
- 【行星形星雲】kiâⁿ-chheⁿ-hêng seng-hûn/kiânn-tshenn-hîng sing-hûn/行星狀星雲/planetary nebula
- 【冥王星】Bêng-ông-chheⁿ/Bîng-ông-tshenn/冥王星/Pluto
- 【雙極結構】siang-ke̍k-kiat-kò͘/siang-ki̍k-kiat-kòo/雙極結構/bipolar structure

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/


[Sun]:https://solarsystem.nasa.gov/solar-system/sun/overview/
[M2-9 pictured here]:https://www.flickr.com/photos/geckzilla/9732993912/sizes/l/in/photostream/
[stars]:https://science.nasa.gov/astrophysics/focus-areas/how-do-stars-form-and-evolve
[white dwarfs]:https://apod.nasa.gov/apod/ap000910.html
[planetary nebula 1]:https://en.wikipedia.org/wiki/Planetary_nebula
[M2-9]:https://ui.adsabs.harvard.edu/abs/2011A%26A...529A..43C/abstract
[planetary nebula 2]:https://apod.nasa.gov/apod/planetary_nebulae.html
[light-years]:https://chandra.harvard.edu/photo/cosmic_distance.html
[incomplete tale]:https://i.pinimg.com/originals/f2/a3/e7/f2a3e7539a0d23bc50fa1d8f41727b24.jpg
[two stars]:https://apod.nasa.gov/apod/ap970219.html
[Pluto]:https://apod.nasa.gov/apod/ap190910.html
[expelled envelope]:https://www.youtube.com/watch?v=rXiMWrNC6T0
[star]:https://lws.gsfc.nasa.gov/
[bipolar appearance]:https://apod.nasa.gov/apod/ap060606.html
[planetary nebulae]:https://esahubble.org/wordbank/planetary-nebula/

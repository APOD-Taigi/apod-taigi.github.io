---
title: NGC 3628 ê 肖像
date: 2023-04-14
publishdate: 2023-04-14T11:45:00+0800
tags: [NGC 3628, M65, M66, 星系盤, 塗粉帶, 側向星系, 捲螺仔星系, 美國割包星系, 衛星星系, 潮汐尾溜, 本地宇宙, 獅仔座三生仔, 重力交互作用, 島宇宙, 春季星座, 獅仔座]
hero: https://apod.nasa.gov/apod/fap/image/2304/NGC3628LRGBCDK1000+24March2023Small1024.jpg
summary: 這張清楚 ê NGC 3628 望遠鏡景色內底，有一个蓬鬆蓬鬆 ê 星系盤，中央去予烏暗 ê 塗粉帶切做兩爿。
---

{{% apod %}}

- 原始文章：[Portrait of NGC 3628](https://apod.nasa.gov/apod/ap230414.html)
- 影像來源 kah [版權][copyright]：[Mike Selby](https://www.facebook.com/masterdarksastro/) & [Mark Hanson](https://www.hansonastronomy.com/)
- 台文翻譯：[An-Li Tsai][An-Li Tsai] ([NCU][NCU])

## [漢羅] NGC 3628 ê 肖像
這張清楚 ê [NGC 3628][NGC 3628] 望遠鏡景色內底，有一个蓬鬆蓬鬆 ê 星系盤，中央去予烏暗 ê 塗粉帶切做兩爿。
是講這幅雄偉 ê 側向捲螺仔星系 [肖像][this portrait]，予一寡天文學家 [想著][in mind] 伊閣有一个流行 ê 偏名，號做美國割包星系。
NGC 3628 下底附近有一个較細 ê 星系，應該是伊 ê 衛星星系。
伊閣有一條足暗毋過搝甲足長 ê [潮汐尾溜][tidal tail]。
這條搝甲長長 ê 尾溜有 30 萬光年長，超過這幅圖倒爿 ê 範圍。
Tī 本地宇宙內底，NGC 3628 kah 伊厝邊兩个大型捲螺仔星系 [M65][M65] kah [M66][M66] 是一組--ê，in 就叫做 [獅仔座三生仔][the Leo Triplet]。
發生 tī 宇宙厝邊之間 ê 重力 [交互作用][interactions]，可能是製造潮汐尾溜 ê 原因，嘛是造成捲螺仔星系盤 噴出物質 kah 變形 ê 原因。
這个美麗 ê [島宇宙][island universe] 差不多有 10 萬光年闊，kah 咱 ê 距離有 3500 萬光年遠。
伊就 tī 北方 ê 春季星座，獅仔座遐。

## [POJ] NGC 3628 ê Siàu-siōng
Chit-tiuⁿ chheng-chhó ê NGC 3628 bōng-oán-kiàⁿ kéng-sek lāi-té, ū chi̍t-ê phōng-song-phōng-song ê seng-hē-pôaⁿ, tiong-ng khì hō͘ o͘-àm ê thô͘-hún-tòa chhiat-chò nn̄g-pêng.
Sī kóng chit-pak hiông-úi ê chhek-hiòng kńg-lê-á-seng-hē siàu-siōng, hō͘ chi̍t-kóa thian-bûn-ha̍k-ka siūⁿ-tio̍h i koh ū chi̍t-ê liû-hêng ê phian-miâ, hō chò Bí-kok-koah-pau-seng-hē.
NGC 3628 ē-té hù-kīn ū chi̍t-ê khah sè ê seng-hē, èng-kai sī i ê ōe-chheⁿ-seng-hē.
I koh ū chi̍t-tiâu chiok àm m̄-koh giú kah chiok tn̂g ê tiâu-se̍k-bóe-liu.
Chit-tiâu giú kah tn̂g-tn̂g ê bóe-liu ū 30 bān kng-nî tn̂g, chhiau-kòe chit-pak-tô͘ tò-pêng ê hoān-ûi.
Tī pún-tē-ú-tiū lāi-té, NGC 3628 kah i chhù-piⁿ nn̄g-ê tōa-hêng kńg-lê-á-seng-hē M65 kah M66 sī chi̍t-chō͘--ê, in to̍h kiò-chò Sai-á-chō Saⁿ-seⁿ-á.
Hoat-seng tī ú-tiū chhù-piⁿ chi-kan ê tiōng-le̍k kau-hō͘-chok-iōng, khó-lêng sī chè-chō tiâu-se̍k-bóe-liu ê goân-in, mā sī chō-sêng kńg-lê-á seng-hē-pôaⁿ phùn-chut bu̍t-chit kah piàn-hêng ê goân-in.
Chit-ê bí-lē ê tó-ú-tiū chha-put-to ū 10 bān kng-nî khoah, kah lán ê kū-lī ū 3500 bān kng-nî hn̄g.
I to̍h tī pak-hong ê chhun-kùi-seng-chō, Sai-á-chō hiah.

## [KIP] NGC 3628 ê Siàu-siōng
Tsit-tiunn tshing-tshó ê NGC 3628 bōng-uán-kiànn kíng-sik lāi-té, ū tsi̍t-ê phōng-song-phōng-song ê sing-hē-puânn, tiong-ng khì hōo oo-àm ê thôo-hún-tuà tshiat-tsò nn̄g-pîng.
Sī kóng tsit-pak hiông-uí ê tshik-hiòng kńg-lê-á-sing-hē siàu-siōng, hōo tsi̍t-kuá thian-bûn-ha̍k-ka siūnn-tio̍h i koh ū tsi̍t-ê liû-hîng ê phian-miâ, hō tsò Bí-kok-kuah-pau-sing-hē.
NGC 3628 ē-té hù-kīn ū tsi̍t-ê khah sè ê sing-hē, ìng-kai sī i ê uē-tshenn-sing-hē.
I koh ū tsi̍t-tiâu tsiok àm m̄-koh giú kah tsiok tn̂g ê tiâu-si̍k-bué-liu.
Tsit-tiâu giú kah tn̂g-tn̂g ê bué-liu ū 30 bān kng-nî tn̂g, tshiau-kuè tsit-pak-tôo tò-pîng ê huān-uî.
Tī pún-tē-ú-tiū lāi-té, NGC 3628 kah i tshù-pinn nn̄g-ê tuā-hîng kńg-lê-á-sing-hē M̌5 kah M̌6 sī tsi̍t-tsōo--ê, in to̍h kiò-tsò Sai-á-tsō Sann-senn-á.
Huat-sing tī ú-tiū tshù-pinn tsi-kan ê tiōng-li̍k kau-hōo-tsok-iōng, khó-lîng sī tsè-tsō tiâu-si̍k-bué-liu ê guân-in, mā sī tsō-sîng kńg-lê-á sing-hē-puânn phùn-tsut bu̍t-tsit kah piàn-hîng ê guân-in.
Tsit-ê bí-lē ê tó-ú-tiū tsha-put-to ū 10 bān kng-nî khuah, kah lán ê kū-lī ū 3500 bān kng-nî hn̄g.
I to̍h tī pak-hong ê tshun-kuì-sing-tsō, Sai-á-tsō hiah.

## [English] Portrait of NGC 3628
Sharp telescopic views of [NGC 3628][NGC 3628] show a puffy galactic disk divided by dark dust lanes.
Of course, [this portrait][this portrait] of the magnificent, edge-on spiral galaxy puts some astronomers [in mind][in mind] of its popular moniker, the Hamburger Galaxy.
It also reveals a small galaxy nearby (below), likely a satellite of NGC 3628, and a very faint but extensive [tidal tail][tidal tail].
The drawn out tail stretches for about 300,000 light-years, even beyond the left edge of the frame.
NGC 3628 shares its neighborhood in the local universe with two other large spirals [M65][M65] and [M66][M66] in a grouping otherwise known as [the Leo Triplet][the Leo Triplet].
Gravitational [interactions][interactions] with its cosmic neighbors are likely responsible for creating the tidal tail, as well as the extended flare and warp of this spiral's disk.
The tantalizing [island universe][island universe] itself is about 100,000 light-years across and 35 million light-years away in the northern springtime constellation Leo.

## 詞彙學習（漢羅/POJ/KIP/華語/English）
- 【NGC 3628】NGC sam-lio̍k-jī-pat/NGC sam-lio̍k-jī-pat/NGC 3628/NGC 3628
- 【M65】M la̍k-cha̍p-gō͘/M la̍k-tsa̍p-gōo/M65/M65
- 【M66】M la̍k-cha̍p-la̍k/M la̍k-tsa̍p-la̍k/M66/M66
- 【星系盤】seng-hē-pôaⁿ/sing-hē-puânn/星系盤/galactic disk
- 【塗粉帶】thô͘-hún-tòa/tshik-hiòng-sing-hē/灰塵帶/dust lanes
- 【側向星系】chhek-hiòng-seng-hē/tshik-hiòng-sing-hē/側向星系/edge-on galaxy
- 【捲螺仔星系】kńg-lê-á-seng-hē/kńg-lê-á-sing-hē/螺旋星系/spiral galaxy
- 【美國割包星系】Bí-kok-koah-pau-seng-hē/Bí-kok-kuah-pau-sing-hē/漢堡星系/the Hamburger Galaxy
- 【衛星星系】ōe-chheⁿ-seng-hē//衛星星系/satellite galaxy
- 【潮汐尾溜】tiâu-se̍k-bóe-liu/tiâu-si̍k-bué-liu/潮汐尾/tidal tail
- 【本地宇宙】pún-tē-ú-tiū/pún-tē-ú-tiū/本地宇宙/the local universe
- 【獅仔座三生仔】Sai-á-chō Saⁿ-seⁿ-á/Sai-á-tsō Sann-senn-á/獅子座三胞胎/the Leo Triplet
- 【重力交互作用】tiōng-le̍k kau-hō͘-chok-iōng/tiōng-li̍k kau-hōo-tsok-iōng/重力交互作用/gravitational interactions
- 【島宇宙】tó-ú-tiū/tó-ú-tiū/島宇宙/island universe
- 【春季星座】chhun-kùi-seng-chō/tshun-kuì-sing-tsō/春季星座/springtime constellation
- 【獅仔座】Sai-á-chō/Sai-á-tsō/獅子座/Leo

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[NGC 3628]:http://messier.seds.org/xtra/ngc/n3628.html
[this portrait]:https://www.hansonastronomy.com/ngc-3628-cdk-1000
[in mind]:https://apod.nasa.gov/apod/ap020807.html
[tidal tail]:https://apod.nasa.gov/apod/ap121108.html
[M65]:https://apod.nasa.gov/apod/ap070601.html
[M66]:https://esahubble.org/images/heic1006a/
[the Leo Triplet]:https://apod.nasa.gov/apod/ap110803.html
[interactions]:https://hubblesite.org/contents/media/images/2002/11/1181-Image.html?news=true
[island universe]:http://ned.ipac.caltech.edu/level5/March02/Gordon/Gordon2.html

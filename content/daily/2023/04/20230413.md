---
title: NGC 2419：星際流浪者
date: 2023-04-13
publishdate: 2023-04-13T11:45:00+0800
tags: [free2share, NGC 2419, 星際流浪者, 球形星團, 天貓座, 光針, 視野, Hubble 太空望遠鏡, 銀河系, 衛星星系, 大麥哲倫星雲, 半人馬座 Ω, 銀暈, 人馬座, 長株球矮星系, 矮星系]
hero: https://apod.nasa.gov/apod/fap/image/2304/hubble_ngc2419_potw1908a_1024.jpg
summary: 這張 Hubble 太空望遠鏡影像 ê 視野中心 是 球形星團 NGC 2419，伊有實櫼 ê 恆星分佈，就 tī 無啥毋好揣 ê 天貓座方向遐。
categories: [podcast]
vocals: [阿錕]
---

{{% apod %}}

- 原始文章：[NGC 2419: Intergalactic Wanderer](https://apod.nasa.gov/apod/ap230413.html)
- 影像來源：[ESA/Hubble](https://esahubble.org/), [NASA](https://www.nasa.gov/), [S. Larsen et al.](https://arxiv.org/abs/1902.01416)
- 台文翻譯：[An-Li Tsai][An-Li Tsai] ([NCU][NCU])

{{< podcast "clja6s50p00me01xeb7drf7ii" >}}

## [漢羅] NGC 2419：星際流浪者
這張 [Hubble 太空望遠鏡][Hubble Space Telescope] 影像 ê [視野][field of view] 中心 是 球形星團 NGC 2419，伊有實櫼 ê 恆星分佈，就 tī 較歹揣 ê [天貓座][Lynx] 方向遐。
這幅影像邊仔有兩个較光 ê 光針，其實是咱銀河系內底 ê 恆星。
[NGC 2419][NGC 2419 1] 本身是有夠遠，伊 kah 咱 ê 距離差不多有 30 萬光年。
相對來講，銀河系 ê 衛星星系，[大麥哲倫星雲][Large Magellanic Cloud]，kah 咱 ê 距離才 16 萬光年爾。
NGC 2419 kah 其他像 [半人馬座 Ω][Omega Centauri] 這款大型球形星團有成，伊本身是足光--ê。
是講伊看起來會遮暗，是因為伊足遠--ê。
因為伊傷遠矣，所以欲 [研究][study] 抑是比較 伊 kah 其他 tī 銀河系 銀暈 內底賴賴趖 ê 球形星團 ê 性質，就變甲足困難--ê。
[NGC 2419][NGC 2419 2] 有當時仔嘛叫做「星際流浪者」，伊看起來是比咱銀河系閣較遠。
咱若是 [量][Measurements] 星團 tī 太空中 ê 運動就會知影講，伊以前應該是 [人馬座 長株球矮星系][Sagittarius dwarf spheroidal galaxy] ê 成員。
人馬座矮星系 是另外一个較細 ê 衛星星系，伊以前應該是 kah 較大 ê 銀河系來回產生交互作用，才去予搝碎去。

## [POJ] NGC 2419: Seng-chè Liû-lōng-chiá
Chit-tiuⁿ Hubble Thài-khong-bōng-oán-kiàⁿ iáⁿ-siōng ê sī-iá tiong-sim sī kiû-hêng-seng-thoân NGC 2419, i ū cha̍t-chiⁿ ê hêng-chheⁿ hun-pò͘, to̍h tī khah phái chhōe ê Thian-niau-chō hong-hiòng hiah.
Chit-pak iáⁿ-siōng piⁿ-á ū nn̄g-ê khah kng ê kng-chiam, kî-si̍t sī lán gîn-hô-hē lāi-té ê hêng-chheⁿ.
NGC 2419 pún-sin sī ū-kàu hn̄g, i kah lán ê kū-lī chha-put-to ū 30 bān kng-nî.
Siong-tùi lâi kóng, Gîn-hô-hē ê ōe-chheⁿ-seng-hē, Tōa Be̍h-tiat-lûn Seng-hûn, kah lán ê kū-lī chiah 16 bān kng-nî niă.
NGC 2419 kah kî-tha chhiūⁿ Poàn-jîn-má-chō Ω chit-khoán tōa-hêng kiû-hêng-seng-thoân ū-sêng, i pún-sin sī chiok kng--ê.
Sī kóng i khòaⁿ--khí-lâi ē chiah àm, sī in-ūi i chiok hn̄g--ê.
In-ūi i siuⁿ hn̄g--ah, só͘-í beh gián-kiù ia̍h-sī pí-kàu i kah kî-tha tī Gîn-hô-hē gîn-n̄g lāi-té lōa-lōa-sô ê kiû-hêng-seng-thoân ê sèng-chit, to̍h piàn kah chiok khùn-lân--ê.
NGC 2419 ū-tang-sî-á mā kiò-chò "Seng-chè-liû-lōng-chiá", i khòaⁿ--khí-lâi sī pí lán Gîn-hô-hē koh-khah hn̄g.
Lán nā-sī niû seng-thoân tī thài-khong tiong ê ūn-tōng to̍h ē chai-iáⁿ kóng, i í-chêng èng-kai sī Jîn-má-chō tn̂g-tu-kiû é-seng-hē ê sêng-goân.
Jîn-má-chō é-seng-hē sī lēng-gōa chi̍t-ê khah sè ê ōe-chheⁿ-seng-hē, i í-chêng èng-kai sī kah khah tōa ê Gîn-hô-hē lâi-hôe sán-seng kau-hō͘-chok-iōng, chiah khì hō͘ giú chhùi--khì.

## [KIP] NGC 2419: Sing-tsè Liû-lōng-tsiá
Tsit-tiunn Hubble Thài-khong-bōng-uán-kiànn iánn-siōng ê sī-iá tiong-sim sī kiû-hîng-sing-thuân NGC 2419, i ū tsa̍t-tsinn ê hîng-tshenn hun-pòo, to̍h tī khah phái tshuē ê Thian-niau-tsō hong-hiòng hiah.
Tsit-pak iánn-siōng pinn-á ū nn̄g-ê khah kng ê kng-tsiam, kî-si̍t sī lán gîn-hô-hē lāi-té ê hîng-tshenn.
NGC 2419 pún-sin sī ū-kàu hn̄g, i kah lán ê kū-lī tsha-put-to ū 30 bān kng-nî.
Siong-tuì lâi kóng, Gîn-hô-hē ê uē-tshenn-sing-hē, Tuā Be̍h-tiat-lûn Sing-hûn, kah lán ê kū-lī tsiah 16 bān kng-nî niă.
NGC 2419 kah kî-tha tshiūnn Puàn-jîn-má-tsō Ω tsit-khuán tuā-hîng kiû-hîng-sing-thuân ū-sîng, i pún-sin sī tsiok kng--ê.
Sī kóng i khuànn--khí-lâi ē tsiah àm, sī in-uī i tsiok hn̄g--ê.
In-uī i siunn hn̄g--ah, sóo-í beh gián-kiù ia̍h-sī pí-kàu i kah kî-tha tī Gîn-hô-hē gîn-n̄g lāi-té luā-luā-sô ê kiû-hîng-sing-thuân ê sìng-tsit, to̍h piàn kah tsiok khùn-lân--ê.
NGC 2419 ū-tang-sî-á mā kiò-tsò "Sing-tsè-liû-lōng-tsiá", i khuànn--khí-lâi sī pí lán Gîn-hô-hē koh-khah hn̄g.
Lán nā-sī niû sing-thuân tī thài-khong tiong ê ūn-tōng to̍h ē tsai-iánn kóng, i í-tsîng ìng-kai sī Jîn-má-tsō tn̂g-tu-kiû é-sing-hē ê sîng-guân.
Jîn-má-tsō é-sing-hē sī līng-guā tsi̍t-ê khah sè ê uē-tshenn-sing-hē, i í-tsîng ìng-kai sī kah khah tuā ê Gîn-hô-hē lâi-huê sán-sing kau-hōo-tsok-iōng, tsiah khì hōo giú tshuì--khì.

## [English] NGC 2419: Intergalactic Wanderer
Stars of the globular cluster NGC 2419 are packed into this [Hubble Space Telescope][Hubble Space Telescope] [field of view][field of view] toward the mostly stealthy constellation [Lynx][Lynx].
The two brighter spiky stars near the edge of the frame are within our own galaxy.
[NGC 2419][NGC 2419 1] itself is remote though, some 300,000 light-years away.
In comparison, the Milky Way's satellite galaxy, the [Large Magellanic Cloud][Large Magellanic Cloud], is only about 160,000 light-years distant.
Roughly similar to other large globular star clusters like [Omega Centauri][Omega Centauri], NGC 2419 is intrinsically bright, but appears faint because it is so far away.
Its extreme distance makes it difficult to [study][study] and compare its properties with other globular clusters that roam the halo of our Milky Way galaxy.
Sometimes called "the Intergalactic Wanderer", [NGC 2419][NGC 2419 2] really does seem to have come from beyond the Milky Way.
[Measurements][Measurements] of the cluster's motion through space suggest it once belonged to the [Sagittarius dwarf spheroidal galaxy][Sagittarius dwarf spheroidal galaxy], another small satellite galaxy being disrupted by repeated encounters with the much larger Milky Way.

## 詞彙學習

|漢羅|POJ|KIP|華語|English|
|-|-|-|-|-|
|NGC 2419|NGC jī-sù-it-kiú|NGC jī-sù-it-kiú|NGC 2419|NGC 2419|
|星際流浪者|Seng-chè-liû-lōng-chiá|Sing-tsè-liû-lōng-tsiá|星際流浪者|Intergalactic Wanderer|
|球形星團|kiû-hêng-seng-thoân|kiû-hîng-sing-thuân|球狀星團|globular cluste|
|天貓座|Thian-niau-chō|Thian-niau-tsō|天貓座|Lynx|
|光針|kng-chiam|kng-chiam|星芒|spike|
|視野|sī-iá|sī-iá|視野|field of view|
|Hubble 太空望遠鏡|Hubble Thài-khong-bōng-oán-kiàⁿ|Hubble Thài-khong-bōng-uán-kiànn|哈伯太空望遠鏡|Hubble Space Telescope|
|銀河系|Gîn-hô-hē|Gîn-hô-hē|銀河系|Milky Way galaxy|
|衛星星系|Ōe-chheⁿ-seng-hē|Uē-tshenn-sing-hē|衛星星系|satellite galaxy|
|大麥哲倫星雲|Tōa Be̍h-tiat-lûn Seng-hûn|Tuā Be̍h-tiat-lûn Sing-hûn|大麥哲倫星雲|Large Magellanic Cloud|
|半人馬座 Ω|Poàn-jîn-má-chō Omega|Puàn-jîn-má-tsō Omega|半人馬座 Ω|Omega Centauri|
|銀暈|gîn-n̄g|gîn-n̄g|銀暈|halo|
|人馬座|Jîn-má-chō|Jîn-má-tsō|人馬座|Sagittarius|
|長株球矮星系|tn̂g-tu-kiû é-seng-hē|tn̂g-tu-kiû é-sing-hē|矮橢球星系|dwarf spheroidal galaxy|
|矮星系|é-seng-hē|é-sing-hē|矮星系|dwarf galaxy|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/


[Hubble Space Telescope]:https://www.nasa.gov/image-feature/goddard/2023/hubble-spies-a-multi-generational-cluster
[field of view]:https://esahubble.org/images/potw1908a/
[Lynx]:http://en.wikipedia.org/wiki/Lynx_%28constellation%29
[NGC 2419 1]:http://messier.seds.org/xtra/ngc/n2419.html
[Large Magellanic Cloud]:https://apod.nasa.gov/apod/ap130528.html
[Omega Centauri]:https://apod.nasa.gov/apod/ap140529.html
[study]:https://arxiv.org/abs/1902.01416
[NGC 2419 2]:http://arxiv.org/abs/1310.4499
[Measurements]:https://ui.adsabs.harvard.edu/abs/2017A%26A...598L...9M/abstract
[Sagittarius dwarf spheroidal galaxy]:https://en.wikipedia.org/wiki/Sagittarius_Dwarf_Spheroidal_Galaxy

---
title: 美國 Florida 州 ê 龍絞水
date: 2023-04-23
publishdate: 2023-04-23T11:45:00+0800
tags: [龍絞水, 絞螺仔風, 雷公雨, 自旋]
hero: https://apod.nasa.gov/apod/fap/image/2304/waterspout_mole_960.jpg
summary: 水是發生啥物代誌？這張相片是紀錄龍絞水 較好 ê 一張相片。龍絞水 就是一款發生 tī 水頂懸 ê 絞螺仔風。
categories: [podcast]
vocals: [蔡老師]
---

{{% apod %}}

- 原始文章：[A Waterspout in Florida](https://apod.nasa.gov/apod/ap230423.html)
- 影像來源 kah 版權：[Joey Mole](https://www.instagram.com/molethejoe/)
- 天頂送你 ê 禮物：[你 ê APOD 生日相片是佗一張？](https://apod.nasa.gov/apod/calendar/allyears.html) (post 1995)
- 台文翻譯：[An-Li Tsai][An-Li Tsai] ([NCU][NCU])

{{< podcast "cli7sitqa00kp01wt9fafcyok" >}}

## [漢羅] 美國 Florida 州 ê 龍絞水
水是發生啥物代誌？
這張相片是紀錄 [龍絞水][waterspout 1] 較好 ê 一張相片。
龍絞水 就是一款發生 tī 水面頂懸 ê 絞螺仔風。
一般講來，[龍絞水][Waterspouts 1]是 tī 較溫暖 ê 水面頂懸 形成--ê，伊是那自旋那咧衝懸 ê 澹空氣柱仔。
[龍絞水][Waterspouts 2] kah [絞螺仔風][tornadoes] 仝款攏足危險--ê，而且伊 ê 風速是緊甲一點鐘超過 200 公里。
有一寡 [龍絞水][waterspout 2] tī 離 [雷公雨][thunderstorms] 較遠 ê 所在形成，甚至會 tī 天氣袂䆀 ê 所在出現。
[龍絞水][Waterspouts 3] 嘛有可能是會透光--ê，而且干焦 tī [水面][water] 頂懸 開始形成 [奇怪圖樣][unusual pattern] ê 時陣，才看會著。
[這張相片][featured image] 是 2013 年 7 月 ê 時陣 tī 美國 [Florida][Florida] 州 ê [Tampa][Tampa] 灣附近翕--ê。
Florida 海岸 ê [大西洋][Atlantic Ocean]，會當講是世界上 龍絞水 出現上濟 ê 地區，一年內會形成幾若百粒。

## [POJ] Bí-kok Florida chiu ê Lêng-ká-chúi
Chúi sī hoat-seng siáⁿ-mi̍h tāi-chì?
Chit-tiuⁿ siòng-phìⁿ sī kì-lio̍k lêng-ká-chúi khah hó ê chi̍t-tiuⁿ siòng-phìⁿ.
Lêng-ká-chúi to̍h sī chi̍t-khoán hoat-seng tī chúi-bīn téng-koân ê ká-lê-á-hong.
It-poaⁿ kóng lâi, lêng-ká-chúi sī tī khah un-loán ê chúi-bīn téng-koân hêng-sêng--ê, i sī ná chū-soân ná leh chhèng-koân ê tâm khong-khì thiāu-á.
Lêng-ká-chúi kah ká-lê-á-hong kāng-khoán lóng chiok hûi-hiám--ê, jî-chhiáⁿ i ê hong-sok sī kín kah chi̍t tiám-cheng chhiau-kòe 200 kong-lí.
Ū chi̍t-kóa lêng-ká-chúi tī lī lûi-kong-hō͘ khah hn̄g ê só͘-chāi hêng-sêng, sīm-chì ē tī thiⁿ-khì bē-bái ê só͘-chāi chhut-hiān.
Lêng-ká-chúi mā ū khó-lêng sī ē thàu-kng--ê, jî-chhiáⁿ kan-na tī chúi-bīn téng-koân khai-sí hêng-sêng kî-koài tô͘-iūⁿ ê sî-chūn, chiah khòaⁿ-ē-tio̍h.
Chit-tiuⁿ siòng-phìⁿ sī 2013 nî 7 goe̍h ê sî-chūn tī Bí-kok Florida chiu ê Tampa oan hù-kīn hip--ê.
Florida hái-hōaⁿ ê Tōa-se-iûⁿ, ē-tàng kóng sī sè-kài-siōng lêng-ká-chúi chhut-hiān siōng chōe ê tē-khu, chi̍t nî lāi ē hêng-sêng kúi-ā pah lia̍p.

## [KIP] Bí-kok Florida tsiu ê Lîng-ká-tsuí
Tsuí sī huat-sing siánn-mi̍h tāi-tsì?
Tsit-tiunn siòng-phìnn sī kì-lio̍k lîng-ká-tsuí khah hó ê tsi̍t-tiunn siòng-phìnn.
Lîng-ká-tsuí to̍h sī tsi̍t-khuán huat-sing tī tsuí-bīn tíng-kuân ê ká-lê-á-hong.
It-puann kóng lâi, lîng-ká-tsuí sī tī khah un-luán ê tsuí-bīn tíng-kuân hîng-sîng--ê, i sī ná tsū-suân ná leh tshìng-kuân ê tâm khong-khì thiāu-á.
Lîng-ká-tsuí kah ká-lê-á-hong kāng-khuán lóng tsiok huî-hiám--ê, jî-tshiánn i ê hong-sok sī kín kah tsi̍t tiám-tsing tshiau-kuè 200 kong-lí.
Ū tsi̍t-kuá lîng-ká-tsuí tī lī luî-kong-hōo khah hn̄g ê sóo-tsāi hîng-sîng, sīm-tsì ē tī thinn-khì bē-bái ê sóo-tsāi tshut-hiān.
Lîng-ká-tsuí mā ū khó-lîng sī ē thàu-kng--ê, jî-tshiánn kan-na tī tsuí-bīn tíng-kuân khai-sí hîng-sîng kî-kuài tôo-iūnn ê sî-tsūn, tsiah khuànn-ē-tio̍h.
Tsit-tiunn siòng-phìnn sī 2013 nî 7 gue̍h ê sî-tsūn tī Bí-kok Florida tsiu ê Tampa uan hù-kīn hip--ê.
Florida hái-huānn ê Tuā-se-iûnn, ē-tàng kóng sī sè-kài-siōng lîng-ká-tsuí tshut-hiān siōng tsuē ê tē-khu, tsi̍t nî lāi ē hîng-sîng kuí-ā pah lia̍p.

## [English] A Waterspout in Florida
What's happening over the water?
Pictured here is one of the better images yet recorded of a [waterspout][waterspout 1], a type of tornado that occurs over water.
[Waterspouts][Waterspouts 1] are spinning columns of rising moist air that typically form over warm water.
[Waterspouts][Waterspouts 2] can be as dangerous as [tornadoes][tornadoes] and can feature wind speeds over 200 kilometers per hour.
Some [waterspout][waterspout 2]s form away from [thunderstorms][thunderstorms] and even during relatively fair weather.
[Waterspouts][Waterspouts 3] may be relatively transparent and initially visible only by an [unusual pattern][unusual pattern] they create on the [water][water].
The [featured image][featured image] was taken in 2013 July near [Tampa][Tampa] Bay, [Florida][Florida].
The [Atlantic Ocean][Atlantic Ocean] off the coast of Florida is arguably the most active area in the world for [waterspouts][waterspouts], with hundreds forming each year.

## 詞彙學習

|漢羅|POJ|KIP|華語|English|
|-|-|-|-|-|
|龍絞水|lêng-ká-chúi|lîng-ká-tsuí|海龍捲風|waterspout|
|絞螺仔風|ká-lê-á-hong|ká-lê-á-hong|龍捲風|tornado|
|雷公雨|lûi-kong-hō͘|luî-kong-hōo|雷雨|thunderstorms|
|自旋|chū-soân|tsū-suân|自旋|spin|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[waterspout 1]:https://oceanservice.noaa.gov/facts/waterspout.html
[Waterspouts 1]:https://en.wikipedia.org/wiki/Waterspout
[Waterspouts 2]:https://www.weather.gov/apx/waterspout
[tornadoes]:https://apod.nasa.gov/apod/ap110814.html
[waterspout 2]:https://www.youtube.com/watch?v=hN7ug1zoWWE
[thunderstorms]:https://www.nssl.noaa.gov/education/svrwx101/thunderstorms/faq/
[Waterspouts 3]:https://www.youtube.com/shorts/K7ws_3kypqQ
[unusual pattern]:https://s.yimg.com/os/en_US/News/BGR_News/scared-surprised-cat-face.jpg
[water]:https://climatekids.nasa.gov/menu/water/
[featured image]:https://www.imaging-resource.com/news/2013/07/11/photographer-captures-incredible-image-of-massive-waterspout-towering-over
[Tampa]:https://youtu.be/_4unrMjOCUk
[Florida]:https://en.wikipedia.org/wiki/Florida
[Atlantic Ocean]:https://en.wikipedia.org/wiki/Atlantic_ocean
[waterspouts]:https://www.naplesnews.com/story/weather/2022/09/01/waterspouts-florida-what-they-and-how-dangerous-they/7952124001/

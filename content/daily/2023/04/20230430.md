---
title: 彩色 ê 土衛十二 Helene
date: 2023-04-30
publishdate: 2023-04-30T11:45:00+0800
tags: [free2share, 土衛十二 Helene, Cassini 太空船, 直徑, 隕石坑, 土衛四 Dione, Lagrange 點, 引力井, 行星天文學家, 土星衛星]
hero: https://apod.nasa.gov/apod/fap/image/2304/helene2_cassini_1024.jpg
summary: 雖罔講這个色彩毋是遐爾清楚，毋過土衛十二 Helene 毋管伊 tī 佗一款光線下底，攏是一个謎。
categories: [podcast]
vocals: [阿綠]
---

{{% apod %}}

- 原始文章：[Saturn's Moon Helene in Color](https://apod.nasa.gov/apod/ap230430.html)
- 影像來源：[NASA](https://www.nasa.gov), [JPL-Caltech](https://www.jpl.nasa.gov/), [SSI](https://ciclops.org/); 資料處理：[Daniel Macháček](https://twitter.com/danielmachacek_)
- 台文翻譯：[An-Li Tsai][An-Li Tsai] ([NCU][NCU])

{{< podcast "clit3fr48075y01vm06zf6dqz" >}}

## [漢羅] 彩色 ê 土衛十二 Helene
雖罔講這个色彩毋是遐爾清楚，毋過土衛十二 Helene 毋管 tī 佗一款光線下底，攏是一个謎。
這張頭一擺 [翕甲遮爾清楚][unprecedented detail] ê 土星 [衛星][moon was imaged]，是踅土星 ê [Cassini 機器人太空船][robotic Cassini spacecraft] tī 2012 年 ê 時陣，[衝][swooped] 到 伊 kah 這粒 [細細粒衛星][diminutive moon] ê 距離賰無一粒地球直徑 ê 時陣翕--ê。
雖罔講有翕著定定 [看著][appear] ê 隕石坑 kah 山崙，[這張][above] [相片][image] 閣有 [翕著][shows] 傷平 ê 地形 kah 一逝一逝 ê 地形。
[行星天文學家][Planetary astronomers] 這馬當 leh 檢查 這寡 [Helene][Helene 1] ê 詳細相片，就是為著欲 [收集線索][glean clues]，通好研究這粒 30 公里大 ê 太空冰山 ê 起源 kah 演化。
[Helene][Helene 2] 實在是足特別--ê，因為伊踅土星 leh 行 ê 時陣，是行 tiàm 土星 ê 大粒衛星，[土衛四 Dione][Dione] ê 頭前。
伊行 tiàm 一个叫做 Lagrange 點 ê 穩定引力井 彼位。
目前有 4 粒 [土星衛星][Saturnian moons] 攏行 tiàm [Lagrange 點][Lagrange point]，Helene 就是其中一粒。

## [POJ] Chhái-sek ê Thó͘-ūi-cha̍p-jī Helene
Sui-bóng kóng chit-ê sek-chhái m̄-sī hiah-nī chheng-chhó, m̄-koh Thó͘-ūi-cha̍p-jī Helene m̄-koán tī to̍h chi̍t-khoán kng-sòaⁿ ē-té, lóng sī chi̍t-ê bê.
Chit-tiuⁿ thâu-chi̍t-pái hip kah chiah-nī chheng-chhó ê Thó͘-chheⁿ-ūi-chheⁿ, sī se̍h Thó͘-chheⁿ ê Cassini ke-khì-lâng thài-khong-chûn tī 2012 nî ê sî-chūn, chhiong kàu i kah chit-lia̍p sè-sè-lia̍p ūi-chheⁿ ê kū-lī chhun bô chi̍t-lia̍p Tē-kiû ti̍t-kèng ê sî-chūn hip--ê.
Sui-bóng kóng ū hip-tio̍h tiāⁿ-tiāⁿ khòaⁿ-ē-tio̍h ê ún-se̍k-kheⁿ kah soaⁿ-lūn, chit-tiuⁿ siòng-phìⁿ koh ū hip-tio̍h siuⁿ pêⁿ ê tē-hêng kah chi̍t-chōa chi̍t-chōa ê tē-hêng.
Kiâⁿ-chheⁿ thian-bûn ha̍k-ka chit-má tng-leh kiám-cha chit-kóa Helene ê siông-sè siòng-phìⁿ, to̍h sī ūi-tio̍h beh siu-chi̍p sòaⁿ-soh, thang hó gián-kiù chit-lia̍p 30 kong-lí tōa ê thài-khong peng-soaⁿ ê khí-goân kah ián-hòa.
Helene si̍t-chāi sī chiok te̍k-pia̍t--ê, in-ūi i se̍h Thó͘-chheⁿ leh kiâⁿ ê sî-chūn, sī kiâⁿ tiàm Thó͘-chheⁿ ê tōa-lia̍p ūi-chheⁿ, Thó͘-ūi-sì Dione ê thâu-chêng.
I kiâⁿ tiàm chi̍t-ê kiò-chò Lagrange tiám ê ún-tēng ín-le̍k-chéⁿ hit-ūi.
Bo̍k-chêng ū 4 lia̍p Thó͘-chheⁿ-ūi-chheⁿ lóng kiâⁿ tiàm Lagrange tiám, Helene to̍h sī kî-tiong chi̍t-lia̍p.

## [KIP] Tshái-sik ê Thóo-uī-tsa̍p-jī Helene
Sui-bóng kóng tsit-ê sik-tshái m̄-sī hiah-nī tshing-tshó, m̄-koh Thóo-uī-tsa̍p-jī Helene m̄-kuán tī to̍h tsi̍t-khuán kng-suànn ē-té, lóng sī tsi̍t-ê bê.
Tsit-tiunn thâu-tsi̍t-pái hip kah tsiah-nī tshing-tshó ê Thóo-tshenn-uī-tshenn, sī se̍h Thóo-tshenn ê Cassini ke-khì-lâng thài-khong-tsûn tī 2012 nî ê sî-tsūn, tshiong kàu i kah tsit-lia̍p sè-sè-lia̍p uī-tshenn ê kū-lī tshun bô tsi̍t-lia̍p Tē-kiû ti̍t-kìng ê sî-tsūn hip--ê.
Sui-bóng kóng ū hip-tio̍h tiānn-tiānn khuànn-ē-tio̍h ê ún-si̍k-khenn kah suann-lūn, tsit-tiunn siòng-phìnn koh ū hip-tio̍h siunn pênn ê tē-hîng kah tsi̍t-tsuā tsi̍t-tsuā ê tē-hîng.
Kiânn-tshenn thian-bûn ha̍k-ka tsit-má tng-leh kiám-tsa tsit-kuá Helene ê siông-sè siòng-phìnn, to̍h sī uī-tio̍h beh siu-tsi̍p suànn-soh, thang hó gián-kiù tsit-lia̍p 30 kong-lí tuā ê thài-khong ping-suann ê khí-guân kah ián-huà.
Helene si̍t-tsāi sī tsiok ti̍k-pia̍t--ê, in-uī i se̍h Thóo-tshenn leh kiânn ê sî-tsūn, sī kiânn tiàm Thóo-tshenn ê tuā-lia̍p uī-tshenn, Thóo-uī-sì Dione ê thâu-tsîng.
I kiânn tiàm tsi̍t-ê kiò-tsò Lagrange tiám ê ún-tīng ín-li̍k-tsénn hit-uī.
Bo̍k-tsîng ū 4 lia̍p Thóo-tshenn-uī-tshenn lóng kiânn tiàm Lagrange tiám, Helene to̍h sī kî-tiong tsi̍t-lia̍p.

## [English] Saturn's Moon Helene in Color
Although its colors may be subtle, Saturn's moon Helene is an enigma in any light.
The [moon was imaged][moon was imaged] in [unprecedented detail][unprecedented detail] in 2012 as the [robotic Cassini spacecraft][robotic Cassini spacecraft] orbiting Saturn [swooped][swooped] to within a single Earth diameter of the [diminutive moon][diminutive moon].
Although conventional craters and hills [appear][appear], the [above][above] [image][image] also [shows][shows] terrain that appears unusually smooth and streaked.
[Planetary astronomers][Planetary astronomers] are inspecting these detailed images of [Helene][Helene 1] to [glean clues][glean clues] about the origin and evolution of the 30-km across floating iceberg.
[Helene][Helene 2] is also unusual because it circles Saturn just ahead of the large moon [Dione][Dione], making it one of only four known [Saturnian moons][Saturnian moons] to occupy a gravitational well known as a stable [Lagrange point][Lagrange point].

## 詞彙學習（漢羅/POJ/KIP/華語/English）
- 【土衛十二 Helene】Thó͘-ūi-cha̍p-jī Helene/Thóo-uī-tsa̍p-jī Helene/土衛十二 海倫/Helene
- 【Cassini 太空船】Cassini thài-khong-chûn/Cassini thài-khong-tsûn/卡西尼太空船/Cassini spacecraft
- 【直徑】ti̍t-kèng/ti̍t-kìng/直徑/diameter
- 【隕石坑】ún-se̍k-kheⁿ/ún-si̍k-khenn/隕石坑/crater
- 【土衛四 Dione】Thó͘-ūi-sì Dione/Thóo-uī-sì Dione/土衛四 狄俄涅/Dione
- 【Lagrange 點】Lagrange tiám/Lagrange tiám/拉格朗日點/Lagrange point
- 【引力井】ín-le̍k-chéⁿ/ín-li̍k-tsénn/引力井/gravitational well
- 【行星天文學家】kiâⁿ-chheⁿ thian-bûn ha̍k-ka/kiânn-tshenn thian-bûn ha̍k-ka/行星天文學家/planetary astronomers
- 【土星衛星】Thó͘-chheⁿ-ūi-chheⁿ/Thóo-tshenn-uī-tshenn/土星衛星/Saturnian moons

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[moon was imaged]:https://www.planetary.org/articles/04201100
[unprecedented detail]:https://www.nasa.gov/mission_pages/cassini/whycassini/cassini20110620.html
[robotic Cassini spacecraft]:https://solarsystem.nasa.gov/missions/cassini/mission/spacecraft/cassini-orbiter/
[swooped]:https://www.youtube.com/watch?v=HiHSM-_fes4
[diminutive moon]:https://solarsystem.nasa.gov/moons/saturn-moons/helene/in-depth/
[appear]:https://apod.nasa.gov/apod/ap190615.html
[above]:https://www.planetary.org/multimedia/space-images/helene-in-color.html
[image]:https://photojournal.jpl.nasa.gov/catalog/PIA12773
[shows]:https://www.nasa.gov/mission_pages/cassini/whycassini/cassini20100308.html
[Planetary astronomers]:http://www.planetary.org/blogs/emily-lakdawalla/2011/3072.html
[Helene 1]:http://en.wikipedia.org/wiki/Helene_%28moon%29
[glean clues]:https://www.rover.com/blog/wp-content/uploads/curious-cat-looking-in-a-box-960x540.jpg
[Helene 2]:https://apod.nasa.gov/apod/ap951010.html
[Dione]:https://apod.nasa.gov/apod/ap121105.html
[Saturnian moons]:https://solarsystem.nasa.gov/moons/saturn-moons/overview/
[Lagrange point]:https://en.wikipedia.org/wiki/Lagrange_point

---
title: 腦髓星雲 ê 超新星殘骸
date: 2023-04-24
publishdate: 2023-04-24T11:45:00+0800
tags: [腦髓星雲, 超新星殘骸, 仙后座, 核融合, 脈動星, 超新星爆炸, 懸質量, 星際氣體, 恆星風, 電波, 可見光, X 光, CTB-1]
hero: https://apod.nasa.gov/apod/fap/image/2304/CTB1_Sibbald_960.jpg
summary: 是啥物咧驅動這个特殊 ê 星雲？伊是仙后座內底一粒懸質量恆星 tī 一萬年前爆炸了後留落來 ê 物質。
categories: [podcast]
vocals: [阿錕]
---

{{% apod %}}

- 原始文章：[The Medulla Nebula Supernova Remnant](https://apod.nasa.gov/apod/ap230424.html)
- 影像來源 kah 版權：[Kimberly Sibbald](https://spacepaparazzi.com/aboutkms/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cli95070500c501vl1b49fbmn" >}}

## [漢羅] 腦髓星雲 ê 超新星殘骸
是啥物咧驅動這个特殊 ê 星雲？
CTB-1 是一个咧脹大 ê 氣體殼，伊是 [仙后座][Cassiopeia] 內底一粒懸質量恆星 tī 一萬年前爆炸了後留落來 ê 物質。
這粒恆星應該是 kā 恆星核附近 透過 [核融合][nuclear fusion] 產生 [穩定壓力][stabilizing pressure] ê 元素燒了了，才會爆炸。
按呢產生 ê [超新星殘骸][supernova remnant]，因為看起來 [足成是一粒腦][brain-like shape]，所以 to̍h kā 叫做腦髓星雲。
因為伊 kah 邊仔 ê [星際氣體][interstellar gas] 相碰，產生熱量，所以猶繼續佇 [可見光][visible light] 咧發光。
是講，是按怎這个 [星雲][the nebula] 嘛會佇 [X 光][X-ray light] 發光呢？這个問題 [到今猶是一个謎][remains a mystery]。
有一个假設是講，有一粒活跳跳 ê [脈動星][pulsar] 佇仝一个時間製造出來，伊用高速 ê 恆星風 kā 星雲推捒出去。
[最近][recently been found] 有一粒脈動星，就根據這个假設，佇 [電波波段][radio waves] 去予人揣著。
伊敢若是 tī [超新星爆炸][supernova explosion] ê 時陣，去 hŏng 用一秒鐘 1000 公里緊 ê 速度 [擲出來][been expelled] ê 信號。
雖然講，[腦髓星雲][Medulla Nebula] 看起來 kā 咱 ê [月娘][full moon] 欲平大，毋閣伊實在是傷暗矣！
[這張影像][featured image] 是 tī [加拿大][Canada] [Alberta 省][Alberta] ê [七人庄][Seven Persons] 開幾若點鐘久 ê 感光時間才提著欸。

## [POJ] Náu-chhóe seng-hûn ê chhiau-sin-seng chân-hâi
Sī siáⁿ-mih leh khu-tōng chit-ê te̍k-sû ê seng-hûn?
CTB one sī chi̍t-ê leh tiùⁿ-tōa ê khì-thé-khak, i sī Sian-hiō-chō lāi-té chi̍t-lia̍p koân-chit-liōng hêng-chhiⁿ tī chi̍t-bān nî-chêng po̍k-chà liáu-āu lâu--lo̍h-lâi ê bu̍t-chit.
Chit-lia̍p hêng-chhiⁿ èng-kā sī kā hêng-chhiⁿ hù-kīn só͘-ū tī hêng-chhiⁿ hù-kīn thàu-kòe he̍k-iông-ha̍p sán-seng ún-tēng ap-le̍k ê goân-sò͘ sio-liáu-liáu, chiah ē po̍k-chà. 
Án-ni sán-seng ê chhiau-sin-seng chân-hâi, in-ūi khòaⁿ--khí-lâi chiok sêng sī chi̍t-lia̍p náu, só͘-í to̍h kā kiò-chò Náu-chhóe seng-hûn.
In-ūi i kah piⁿ-á ê seng-chè-khì-thé sio-pōng, sán-seng jia̍t-liōng, só͘-í iáu kè-sio̍k tī khó-kiàn-kng leh hoat-kng.
Sī-kóng, sī án-chóaⁿ chit-ê seng-hûn mā ē tī X-kng hoat-kng neh? 
Chit-ê būn-tê kàu-taⁿ iáu-sī chi̍t-ê bē.
Ū chi̍t-ê ká-siat sī-kóng, ū chi̍t-lia̍p oa̍h-thiàu-thiàu ê me̍h-tōng-chhiⁿ tī kâng-chi̍t-ê sî-kan chè-chō chhut-lâi, i iōng ko-sok ê hêng-chhiⁿ-hong kā seng-hûn thui-sak chhut-khì. 
Chòe-kūn ū chi̍t-lia̍p me̍h-tōng-chhiⁿ, to̍h kun-kù chit-ê ká-siat, tī tiān-pho pho-toān khì hŏng chhōe-tio̍h.
I ká-ná sī tī chhiau-sin-seng po̍k-chà ê sî-chūn, khì hŏng iōng chi̍t-bió-cheng chi̍t-chheng kong-lí kín ê sok-tō͘ tàn--chhut-lâi ê sìn-hō. 
Sui-jiân-kóng, Náu-chhóe-seng-hûn khòaⁿ--khí-lâi kā lán ê goe̍h-niû beh pêⁿ-tōa, m̄-koh i si̍t-chāi sī siūⁿ àm--ah! 
Chit-tiuⁿ iáⁿ-siōng sī tī Ka-ná-tà Alberta séng ê Chhit-lâng-chng khai kúi-ā tiám-cheng kú ê kám-kng sî-kan chiah the̍h-tio̍h--e̍h.

## [KIP] Náu-tshué sing-hûn ê tshiau-sin-sing tsân-hâi
Sī siánn-mih leh khu-tōng tsit-ê ti̍k-sû ê sing-hûn?
CTB one sī tsi̍t-ê leh tiùnn-tuā ê khì-thé-khak, i sī Sian-hiō-tsō lāi-té tsi̍t-lia̍p kuân-tsit-liōng hîng-tshinn tī tsi̍t-bān nî-tsîng po̍k-tsà liáu-āu lâu--lo̍h-lâi ê bu̍t-tsit.
Tsit-lia̍p hîng-tshinn ìng-kā sī kā hîng-tshinn hù-kīn sóo-ū tī hîng-tshinn hù-kīn thàu-kuè hi̍k-iông-ha̍p sán-sing ún-tīng ap-li̍k ê guân-sòo sio-liáu-liáu, tsiah ē po̍k-tsà. 
Án-ni sán-sing ê tshiau-sin-sing tsân-hâi, in-uī khuànn--khí-lâi tsiok sîng sī tsi̍t-lia̍p náu, sóo-í to̍h kā kiò-tsò Náu-tshué sing-hûn.
In-uī i kah pinn-á ê sing-tsè-khì-thé sio-pōng, sán-sing jia̍t-liōng, sóo-í iáu kè-sio̍k tī khó-kiàn-kng leh huat-kng.
Sī-kóng, sī án-tsuánn tsit-ê sing-hûn mā ē tī X-kng huat-kng neh? 
Tsit-ê būn-tê kàu-tann iáu-sī tsi̍t-ê bē.
Ū tsi̍t-ê ká-siat sī-kóng, ū tsi̍t-lia̍p ua̍h-thiàu-thiàu ê me̍h-tōng-tshinn tī kâng-tsi̍t-ê sî-kan tsè-tsō tshut-lâi, i iōng ko-sok ê hîng-tshinn-hong kā sing-hûn thui-sak tshut-khì. 
Tsuè-kūn ū tsi̍t-lia̍p me̍h-tōng-tshinn, to̍h kun-kù tsit-ê ká-siat, tī tiān-pho pho-tuān khì hŏng tshuē-tio̍h.
I ká-ná sī tī tshiau-sin-sing po̍k-tsà ê sî-tsūn, khì hŏng iōng tsi̍t-bió-tsing tsi̍t-tshing kong-lí kín ê sok-tōo tàn--tshut-lâi ê sìn-hō. 
Sui-jiân-kóng, Náu-tshué-sing-hûn khuànn--khí-lâi kā lán ê gue̍h-niû beh pênn-tuā, m̄-koh i si̍t-tsāi sī siūnn àm--ah! 
Tsit-tiunn iánn-siōng sī tī Ka-ná-tà Alberta síng ê Tshit-lâng-tsng khai kuí-ā tiám-tsing kú ê kám-kng sî-kan tsiah the̍h-tio̍h--e̍h.

## [English] The Medulla Nebula Supernova Remnant
What powers this unusual nebula?
CTB-1 is the expanding gas shell that was left when a massive star toward the constellation of [Cassiopeia][Cassiopeia] exploded about 10,000 years ago.
The star likely detonated when it ran out of elements, near its core, that could create [stabilizing pressure][stabilizing pressure] with [nuclear fusion][nuclear fusion].
The resulting [supernova remnant][supernova remnant], nicknamed the Medulla Nebula for its [brain-like shape][brain-like shape], still glows in [visible light][visible light] by the heat generated by its collision with confining [interstellar gas][interstellar gas].
Why [the nebula][the nebula] also glows in [X-ray light][X-ray light], though, [remains a mystery][remains a mystery].
One hypothesis holds that an energetic [pulsar][pulsar] was co-created that powers the nebula with a fast outwardly moving wind.
Following this lead, a pulsar has [recently been found][recently been found] in [radio waves][radio waves] that appears to have [been expelled][been expelled] by the [supernova explosion][supernova explosion] at over 1000 kilometers per second.
Although the [Medulla Nebula][Medulla Nebula] appears as large as a [full moon][full moon], it is so faint that it took many hours of exposure with a telescope in [Seven Persons][Seven Persons], [Alberta][Alberta], [Canada][Canada] to create the [featured image][featured image].

## 詞彙學習（漢羅/POJ/KIP/華語/English）
- 【腦髓星雲】Náu-chhóe seng-hûn/Náu-tshué sing-hûn/延髓星雲/Medulla Nebula
- 【超新星殘骸】chhiau-sin-seng chân-hâi/tshiau-sin-sing tsân-hâi/超新星殘骸/supernova remnant
- 【仙后座】Sian-hiō-chō/Sian-hiō-tsō/仙后座/the constellation of Cassiopeia
- 【核融合】he̍k-iông-ha̍p/hi̍k-iông-ha̍p/核融合/nuclear fusion
- 【脈動星】me̍h-tōng-chhiⁿ/me̍h-tōng-tshinn/脈衝星、脈動星/pulsar
- 【超新星爆炸】chhiau-sin-seng po̍k-chà/tshiau-sin-sing po̍k-tsà/超新星爆炸/supernova explosion
- 【新墨西哥】Sin Be̍k-se-ko/Sin Bi̍k-se-ko/新墨西哥/New Mexico
- 【懸質量】koân-chit-liōng/kuân-tsit-liōng/大質量/massive
- 【星際氣體】seng-chè-khì-thé/sing-tsè-khì-thé/星際氣體/interstellar gas
- 【恆星風】hêng-chhiⁿ-hong/hîng-tshinn-hong/恆星風/stellar wind
- 【電波】tiān-pho/tiān-pho/電波/radio waves
- 【可見光】khó-kiàn-kng/khó-kiàn-kng/可見光/visible light
- 【X 光】X kng/X kng/X 光/X-ray light
- 【CTB-1】CTB one/CTB one/CTB-1/CTB-1

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Cassiopeia]:https://en.wikipedia.org/wiki/Cassiopeia_(constellation)
[stabilizing pressure]:http://large.stanford.edu/courses/2011/ph241/olson1/
[nuclear fusion]:https://en.wikipedia.org/wiki/Nuclear_fusion
[supernova remnant]:https://imagine.gsfc.nasa.gov/science/objects/supernova_remnants.html
[brain-like shape]:https://en.wikipedia.org/wiki/Medulla_oblongata
[visible light]:https://science.nasa.gov/ems/09_visiblelight
[interstellar gas]:https://apod.nasa.gov/apod/ap130924.html
[the nebula]:https://ui.adsabs.harvard.edu/abs/2018PASJ...70..110K/abstract
[X-ray light]:https://science.nasa.gov/ems/11_xrays
[remains a mystery]:https://www.barkbusters.co.uk/images/articles/7a4120f095480e9f2a2ad2a165d90313.jpg
[pulsar]:https://en.wikipedia.org/wiki/Pulsar
[recently been found]:https://ui.adsabs.harvard.edu/abs/2019sros.confE.158K/abstract
[radio waves]:https://science.nasa.gov/ems/05_radiowaves
[been expelled]:https://apod.nasa.gov/apod/ap221002.html
[supernova explosion]:https://youtu.be/aysiMbgml5g
[Medulla Nebula]:https://www.gxccd.com/art?id=543&cat=1&lang=409
[full moon]:https://apod.nasa.gov/apod/ap220612.html
[Seven Persons]:https://en.wikipedia.org/wiki/Seven_Persons
[Alberta]:https://en.wikipedia.org/wiki/Alberta
[Canada]:https://en.wikipedia.org/wiki/Canada
[featured image]:https://www.astrobin.com/t54gkx/B/

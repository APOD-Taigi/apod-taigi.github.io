---
title: M57：Hubble 太空望遠鏡 翕 ê 環形星雲
date: 2023-04-02
publishdate: 2023-04-02T11:45:00+0800
tags: [free2share, M57, Hubble 太空望遠鏡, 環形星雲, 長軸, 類太陽恆星, 面向, 氣體殼, 紫外光, 土星環, 行星形星雲, 觀星者, 天體環, 3D 結構圖, 密度]
hero: https://apod.nasa.gov/apod/fap/image/2304/Ring_HubbleSchmidt_960.jpg
summary: 這个星雲幾若百年前就去予觀星者注意著矣，毋過彼當陣猶無了解是按怎伊會生做這形--ê。
categories: [podcast]
vocals: [阿錕]
---

{{% apod %}}

- 原始文章：[M57: The Ring Nebula from Hubble](https://apod.nasa.gov/apod/ap230402.html)
- 影像來源：[NASA](https://www.nasa.gov/), [ESA](https://www.esa.int/), [Hubble Legacy Archive](https://hla.stsci.edu/); 資料處理：[Judy Schmidt](https://geckzilla.com/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clhqirzfp07th01uz0kvme4l2" >}}

## [漢羅] M57：Hubble 太空望遠鏡 翕 ê 環形星雲
這个星雲幾若百年前就去予觀星者注意著矣，毋過彼當陣 [猶無了解][could not understand] 是按怎伊會生做這形--ê。
伊看--起來敢若是天頂 ê 圓箍仔。
除了 [土星][of Saturn] 環以外，這个 [環形星雲][Ring Nebula 1] (M57) 應該是天頂上有名 ê 天體環矣。
咱這馬知影講伊是啥物矣。
而且會出現遮爾 [有代表性][iconic shape] ê 外形，應該是因為咱看伊 ê 角度拄拄仔好。
這張科學家最近鬥--出來--ê、[咧脹大][expanding] ê 星雲 [3D 結構圖][3-D structure]，一部份是根據 [Hubble 太空望遠鏡 ê 清楚影像][this clear Hubble image] 來--ê。
影像 kā 咱講，這个星雲是一个密度較懸、像甜箍仔麭 ê 圓箍仔，去予包 tī 咧發光 ê 美國 [跤球形][football-shaped] ê 星雲中央。
咱 tī [地球][planet Earth] 是看 tùi 這粒跤球 ê 長軸方向去，所以是面向圓箍仔 ê 方向咧看。
是講，這个咱這馬已經知影講，這个 [行星形星雲][planetary nebula] 咧發光 ê 物質，[毋是][does not] ùi 行星來--ê。
這个氣體殼顛倒是 ùi 死亡恆星 ê 外層氣體搩--出來--ê。
這款恆星 [以前是 類太陽恆星][once sun-like star]，這馬變做是星雲中心微微仔咧發光 ê 細粒光點。
中心高溫恆星 ê [紫外光][ultraviolet] kā 氣體內底 ê [原子 離子化][ionizes atoms]。
[環形星雲][Ring Nebula 2] ê 大細差不多有 1 [光年][light-year] 闊，離咱有 2500 光年遠。

## [POJ] M57: Hubble Thài-khong-bōng-oán-kiàⁿ hip--ê Khoân-hêng-seng-hûn
Chit-ê seng-hûn kúi-ā pah nî-chêng to̍h khì hō͘ koan-seng-chiá chù-ì--tio̍h, m̄-koh hit-tang-chūn iáu bô liáu-kái sī án-ná i ē seⁿ-chò chit-hêng--ê.
I khòaⁿ-khí-lâi ká-ná sī thiⁿ-téng ê îⁿ-kho͘-á.
Tû-liáu Thó͘-chheⁿ-khoân ì-gōa, chit-ê Khoân-hêng-seng-hûn (M57) èng-kai sī thiⁿ-téng siōng ū-miâ ê thian-thé-khoân--ah.
Lán chit-má chai-iáⁿ kóng i sī siáⁿ-mi̍h--ah.
Jî-chhiáⁿ ē chhut-hiān chiah-nī ū tāi-piáu-sèng ê gōa-hêng, èng-kai sī in-ūi lán khòaⁿ i ê kak-tō͘ tú-tú-á-hó.
Chit-tiuⁿ kho-ha̍k-ka chòe-kīn tàu--chhut-lâi--ê, leh tiùⁿ-tōa ê seng-hûn 3D kiat-kò͘-tô͘, chi̍t-pō͘-hūn sī kun-kù Hubble Thài-khong-bōng-oán-kiàⁿ ê chheng-chhó iáⁿ-siōng lâi--ê.
Iáⁿ-siōng kā lán kóng, chit-ê seng-hûn sī chi̍t-ê bi̍t-tō͘ khah koân, chhiūⁿ tiⁿ-kho͘-pháng ê îⁿ-kho͘-á, khì hō͘, khì hō͘ pau tī leh hoat-kng ê Bí-kok kha-kiû-hêng ê seng-hûn tiong-ng.
Lán tī Tē-kiû sī khòaⁿ tùi chit-lia̍p kha-kiû ê tn̂g-te̍k hong-hiòng khì, só͘-í sī bīn-hiòng îⁿ-kho͘-á ê hong-hiòng leh khòaⁿ.
Sī kóng, chit-ê lán chit-má í-keng chai-iáⁿ kóng, chit-ê kiâⁿ-chheⁿ-hêng seng-hûn leh hoat-kng ê bu̍t-chit, m̄-sī ùi kiâⁿ-chheⁿ lâi--ê.
Chit-ê khì-thé-khak tian-tò sī ùi sí-bông hêng-chheⁿ ê gōa-chàn khì-thé kiat--chhut-lâi--ê.
Chit-khoán hêng-chheⁿ í-chêng sī lūi-thài-iông hêng-chheⁿ, chit-má piàn-chò sī seng-hûn tiong-sim bî-bî-á leh hoat-kng ê sè-lia̍p kng-tiám.
Tiong-sim ko-un hêng-chheⁿ ê chí-gōa-kng kā khì-thé lāi-té ê goân-chú lī-chú hòa.
Khoân-hêng-seng-hûn ê tōa-sè chha-put-to ū 1 kng-nî khoah, lī lán ū 2500 kng-nî hn̄g.

## [KIP] M̂7: Hubble Thài-khong-bōng-uán-kiànn hip--ê Khuân-hîng-sing-hûn
Tsit-ê sing-hûn kuí-ā pah nî-tsîng to̍h khì hōo kuan-sing-tsiá tsù-ì--tio̍h, m̄-koh hit-tang-tsūn iáu bô liáu-kái sī án-ná i ē senn-tsò tsit-hîng--ê.
I khuànn-khí-lâi ká-ná sī thinn-tíng ê înn-khoo-á.
Tû-liáu Thóo-tshenn-khuân ì-guā, tsit-ê Khuân-hîng-sing-hûn (M̂7) ìng-kai sī thinn-tíng siōng ū-miâ ê thian-thé-khuân--ah.
Lán tsit-má tsai-iánn kóng i sī siánn-mi̍h--ah.
Jî-tshiánn ē tshut-hiān tsiah-nī ū tāi-piáu-sìng ê guā-hîng, ìng-kai sī in-uī lán khuànn i ê kak-tōo tú-tú-á-hó.
Tsit-tiunn kho-ha̍k-ka tsuè-kīn tàu--tshut-lâi--ê, leh tiùnn-tuā ê sing-hûn 3D kiat-kòo-tôo, tsi̍t-pōo-hūn sī kun-kù Hubble Thài-khong-bōng-uán-kiànn ê tshing-tshó iánn-siōng lâi--ê.
Iánn-siōng kā lán kóng, tsit-ê sing-hûn sī tsi̍t-ê bi̍t-tōo khah kuân, tshiūnn tinn-khoo-pháng ê înn-khoo-á, khì hōo, khì hōo pau tī leh huat-kng ê Bí-kok kha-kiû-hîng ê sing-hûn tiong-ng.
Lán tī Tē-kiû sī khuànn tuì tsit-lia̍p kha-kiû ê tn̂g-ti̍k hong-hiòng khì, sóo-í sī bīn-hiòng înn-khoo-á ê hong-hiòng leh khuànn.
Sī kóng, tsit-ê lán tsit-má í-king tsai-iánn kóng, tsit-ê kiânn-tshenn-hîng sing-hûn leh huat-kng ê bu̍t-tsit, m̄-sī uì kiânn-tshenn lâi--ê.
Tsit-ê khì-thé-khak tian-tò sī uì sí-bông hîng-tshenn ê guā-tsàn khì-thé kiat--tshut-lâi--ê.
Tsit-khuán hîng-tshenn í-tsîng sī luī-thài-iông hîng-tshenn, tsit-má piàn-tsò sī sing-hûn tiong-sim bî-bî-á leh huat-kng ê sè-lia̍p kng-tiám.
Tiong-sim ko-un hîng-tshenn ê tsí-guā-kng kā khì-thé lāi-té ê guân-tsú lī-tsú huà.
Khuân-hîng-sing-hûn ê tuā-sè tsha-put-to ū 1 kng-nî khuah, lī lán ū 2500 kng-nî hn̄g.

## [English] M57: The Ring Nebula from Hubble
It was noticed hundreds of years ago by stargazers who [could not understand][could not understand] its unusual shape.
It looked like a ring on the sky.
Except for the rings [of Saturn][of Saturn], the [Ring Nebula][Ring Nebula 1] (M57) may be the most famous celestial circle.
We now know what it is, and that its [iconic shape][iconic shape] is due to our lucky perspective.
The recent mapping of the [expanding][expanding] nebula's [3-D structure][3-D structure], based in part on [this clear Hubble image][this clear Hubble image],indicates that the nebula is a relatively dense, donut-like ring wrapped around the middle of an (American) [football-shaped][football-shaped] cloud of glowing gas.
Our view from [planet Earth][planet Earth] looks down the long axis of the football, face-on to the ring.
Of course, in this well-studied example of a [planetary nebula][planetary nebula], the glowing material [does not][does not] come from planets.
Instead, the gaseous shroud represents outer layers expelled from the dying, [once sun-like star][once sun-like star], now a tiny pinprick of light seen at the nebula's center.
Intense [ultraviolet][ultraviolet] light from the hot central star [ionizes atoms][ionizes atoms] in the gas.
The [Ring Nebula][Ring Nebula 2] is about one [light-year][light-year] across and 2,500 light-years away.

## 詞彙學習

|漢羅|POJ|KIP|華語|English|
|-|-|-|-|-|
|M57|M gō͘-cha̍p-chhit|M gōo-tsa̍p-tshit|M57|M57|
|Hubble 太空望遠鏡|Hubble Thài-khong-bōng-oán-kiàⁿ|Hubble Thài-khong-bōng-uán-kiànn|哈伯太空望遠鏡|Hubble Space Telescope|
|環形星雲|khoân-hêng-seng-hûn|khuân-hîng-sing-hûn|環狀星雲|Ring Nebula|
|長軸|tn̂g-te̍k|tn̂g-ti̍k|長軸|long-axis|
|類太陽恆星|lūi-thài-iông hêng-chheⁿ|luī-thài-iông hîng-tshenn|類太陽恆星|sun-like star|
|面向|bīn-hiòng|bīn-hiòng|正向|face-on|
|氣體殼|khì-thé-khak|khì-thé-khak|氣體殼|gaseous shroud|
|紫外光|chí-gōa-kng|tsí-guā-kng|紫外光|ultraviolet|
|土星環|Thó͘-chheⁿ-khoân|Thóo-tshenn-khuân|土星環|the rings of Saturn|
|行星形星雲|kiâⁿ-chheⁿ-hêng seng-hûn|kiânn-tshenn-hîng sing-hûn|行星狀星雲|planetary nebula|
|觀星者||kuan-sing-tsiá|觀星者|stargazers|
|天體環|thian-thé-khoân|thian-thé-khuân|天體環|celestial circle|
|3D 結構圖|saⁿ D kiat-kò͘-tô͘|sann D kiat-kòo-tôo|3D 結構圖|3-D structure|
|密度|bi̍t-tō͘|bi̍t-tōo|密度|density|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[could not understand]:https://www.intermountainpet.com/hs-fs/hubfs/Blog_Images/Dogs-tilting-their-heads.jpg?width=900&name=Dogs-tilting-their-heads.jpg
[of Saturn]:https://solarsystem.nasa.gov/planets/saturn/overview/
[Ring Nebula 1]:https://en.wikipedia.org/wiki/Ring_Nebula
[iconic shape]:https://apod.nasa.gov/apod/ap120915.html
[expanding]:https://ui.adsabs.harvard.edu/abs/2013AJ....145..170O/abstract
[3-D structure]:https://svs.gsfc.nasa.gov/31045
[this clear Hubble image]:https://www.flickr.com/photos/geckzilla/10055992403/
[football-shaped]:https://en.wikipedia.org/wiki/Ball_(gridiron_football)
[planet Earth]:https://solarsystem.nasa.gov/planets/earth/in-depth/
[planetary nebula]:https://apod.nasa.gov/apod/ap110218.html
[does not]:https://apod.nasa.gov/apod/ap110901.html
[once sun-like star]:https://en.wikipedia.org/wiki/Planetary_nebula
[ultraviolet]:https://science.nasa.gov/ems/10_ultravioletwaves
[ionizes atoms]:https://hyperphysics.phy-astr.gsu.edu/hbase/mod4.html#c3
[Ring Nebula 2]:https://apod.nasa.gov/apod/ap210818.html
[light-year]:https://spaceplace.nasa.gov/light-year/en/

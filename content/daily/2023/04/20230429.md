---
title: 船頂 ê 日食
date: 2023-04-29
publishdate: 2023-04-29T11:45:00+0800
tags: [free2share, 日食, 全食, 日全食, 日環食, 全環食, 複合日食, 日冕, 本影, 半影, 半影月食, 輝度]
hero: https://apod.nasa.gov/apod/fap/image/2304/TSE2023-Comp48-2a1024.jpg
summary: 澳洲西部海岸 ê 印度洋有一隻船 載欲逐日食 ê 人，in 行到日全食路線 ê 中心線停 leh，按呢 in 就會當看著 62 秒鐘久 ê 日全食現象。
---

{{% apod %}}

- 原始文章：[Solar Eclipse from a Ship](https://apod.nasa.gov/apod/ap230429.html)
- 影像來源：[Fred Espenak](http://astropixels.com/index.html)
- 2023 年 4 月 ê 日全食相簿：[投稿到 APOD](https://www.facebook.com/media/set/?set=a.212225858172666&type=3)
- 台文翻譯：[An-Li Tsai][An-Li Tsai] ([NCU][NCU])

## [漢羅] 船頂 ê 日食
4 月 20 這工，[月球][New Moon raced] ê 烏影 tùi 地球南半球頂懸走過去。
這條 [狹狹 ê 路線][Along a narrow path]，大部份攏是行海路，tī 烏影下底 ê 人就會看著日食。
這擺 ê 日食真罕得看著，因為有 ê 所在會看著日全食，有 ê 所在會看著日環食，所以這工 ê 日食就叫做全環食，嘛會使叫做 [複合日食][hybrid solar eclipse]。
澳洲西部海岸 ê 印度洋有一隻船 載欲逐日食 ê 人，in 行到日全食路線 ê 中心線停 leh，按呢 in 就會當看著 62 秒鐘久 ê 日全食現象。
這張船頂翕 ê 日食影像，有翕著 [太陽表面 ê 氣體流 tùi 太空去][solar corona streaming into space]，這个足壯觀 ê 外層大氣，咱 kā 叫做日冕。
這張是 kā 11 張無仝感光時間 ê 相片合成 ê 結果，感光時間是 ùi 1/2000 秒到 1/2 秒攏有。
這有紀錄著足大範圍 ê 太陽輝度，按呢較好追蹤 tī 日全食時期 較歹用目睭看著 ê 日冕細節。
[是講「食」][Of course eclipses] 應該是成對--ê。
毋過 5 月 5 號 後一擺月圓 ê 時陣，月球煞袂經過地球 ê 本影區，按呢就干焦賰半影月食矣。

## [POJ] Chûn-téng ê Ji̍t-si̍t
4 goe̍h 20 chit-kang, Goe̍h-kiû ê o͘-iáⁿ tùi Tē-kiû lâm-pòaⁿ-kiû téng-koân cháu--kòe-khì.
Chit-tiâu e̍h-e̍h ê lō͘-sòaⁿ, tōa-pō͘-hūn lóng sī kiâⁿ hái-lō͘, tī o͘-iáⁿ ē-té ê lâng to̍h ē khòaⁿ-tio̍h ji̍t-si̍t.
Chit-pái ê ji̍t-si̍t chin hán-tit khòaⁿ--tio̍h, in-ūi ū ê só͘-chāi ē khòaⁿ-tio̍h ji̍t-choân-si̍t, ū ê só͘-chāi ē khòaⁿ-tio̍h ji̍t-khoân-si̍t, só͘-í chit-kang  ê ji̍t-si̍t to̍h kiò-chò choân-khoân-si̍t, mā ē-sái kiò-chò ho̍k-ha̍p-ji̍t-si̍t.
Ò-chiu se-pō͘ hái-hōaⁿ ê Ìn-tō͘-iûⁿ ū chi̍t-chiah chûn chài beh jiok ji̍t-si̍t ê lâng, in kiâⁿ kàu ji̍t-choân-si̍t lō͘-sòaⁿ ê tiong-sim-sòaⁿ thêng--leh, án-ni in to̍h ē-tàng khòaⁿ-tio̍h 62 bió-cheng kú ê ji̍t-choân-si̍t hiān-siōng.
Chit-tiuⁿ chûn-téng hip--ê ji̍t-si̍t iáⁿ-siōng, ū hip-tio̍h Thài-iông piáu-bīn ê khì-thé lâu tùi thài-khong khì, chit-ê chòng-koan ê gōa-chàn tāi-khì, lán kā kiò-chò ji̍t-bián.
Chit-tiuⁿ sī kā 11 tiuⁿ bô-kâng kám-kng sî-kan ê siòng-phìⁿ ha̍p-sêng ê kiat-kó, kám-kng sî-kan sī ùi 1/2000 bió kàu 1/2 bió lóng-ū.
Che ū kì-lio̍k tio̍h chiok tōa hoān-ûi ê Thài-iông hui-tō͘, án-ni khah hó tui-chong tī ji̍t-choân-si̍t sî-ki khah pháiⁿ iōng ba̍k-chiu khòaⁿ--tio̍h ê ji̍t-bián sè-chiat.
Sī kóng "Si̍t" èng-kai sī sêng-tùi--ê.
M̄-koh 5 goe̍h 5 hō āu chi̍t-pái goe̍h-îⁿ ê sî-chūn, Goe̍h-kiû soah bē keng-kè Tē-kiû ê pún-iáⁿ-khu, án-ni to̍h kan-na chhun pòaⁿ-iáⁿ-goe̍h-si̍t--ah.


## [KIP] Tsûn-tíng ê Ji̍t-si̍t
4 gue̍h 20 tsit-kang, Gue̍h-kiû ê oo-iánn tuì Tē-kiû lâm-puànn-kiû tíng-kuân tsáu--kuè-khì.
Tsit-tiâu e̍h-e̍h ê lōo-suànn, tuā-pōo-hūn lóng sī kiânn hái-lōo, tī oo-iánn ē-té ê lâng to̍h ē khuànn-tio̍h ji̍t-si̍t.
Tsit-pái ê ji̍t-si̍t tsin hán-tit khuànn--tio̍h, in-uī ū ê sóo-tsāi ē khuànn-tio̍h ji̍t-tsuân-si̍t, ū ê sóo-tsāi ē khuànn-tio̍h ji̍t-khuân-si̍t, sóo-í tsit-kang  ê ji̍t-si̍t to̍h kiò-tsò tsuân-khuân-si̍t, mā ē-sái kiò-tsò ho̍k-ha̍p-ji̍t-si̍t.
Ò-tsiu se-pōo hái-huānn ê Ìn-tōo-iûnn ū tsi̍t-tsiah tsûn tsài beh jiok ji̍t-si̍t ê lâng, in kiânn kàu ji̍t-tsuân-si̍t lōo-suànn ê tiong-sim-suànn thîng--leh, án-ni in to̍h ē-tàng khuànn-tio̍h 62 bió-tsing kú ê ji̍t-tsuân-si̍t hiān-siōng.
Tsit-tiunn tsûn-tíng hip--ê ji̍t-si̍t iánn-siōng, ū hip-tio̍h Thài-iông piáu-bīn ê khì-thé lâu tuì thài-khong khì, tsit-ê tsòng-kuan ê guā-tsàn tāi-khì, lán kā kiò-tsò ji̍t-bián.
Tsit-tiunn sī kā 11 tiunn bô-kâng kám-kng sî-kan ê siòng-phìnn ha̍p-sîng ê kiat-kó, kám-kng sî-kan sī uì 1/2000 bió kàu 1/2 bió lóng-ū.
Tse ū kì-lio̍k tio̍h tsiok tuā huān-uî ê Thài-iông hui-tōo, án-ni khah hó tui-tsong tī ji̍t-tsuân-si̍t sî-ki khah pháinn iōng ba̍k-tsiu khuànn--tio̍h ê ji̍t-bián sè-tsiat.
Sī kóng "Si̍t" ìng-kai sī sîng-tuì--ê.
M̄-koh 5 gue̍h 5 hō āu tsi̍t-pái gue̍h-înn ê sî-tsūn, Gue̍h-kiû suah bē king-kè Tē-kiû ê pún-iánn-khu, án-ni to̍h kan-na tshun puànn-iánn-gue̍h-si̍t--ah.



## [English] Solar Eclipse from a Ship
[Along a narrow path][Along a narrow path] that mostly avoided landfall, the shadow of the [New Moon raced][New Moon raced] across planet Earth's southern hemisphere on April 20 to create a rare annular-total or [hybrid solar eclipse][hybrid solar eclipse].
From the Indian Ocean off the coast of western Australia, ship-borne eclipse chasers were able to witness 62 seconds of totality though while anchored near the centerline of the total eclipse track.
This ship-borne image of the eclipse captures the active Sun's magnificent outer atmosphere or [solar corona streaming into space][solar corona streaming into space].
A composite of 11 exposures ranging from 1/2000 to 1/2 second, it records an extended range of brightness to follow details of the corona not quite visible to the eye during the total eclipse phase.
[Of course eclipses][Of course eclipses] tend to come in pairs.
On May 5, the [next Full Moon][New Moon raced] will just miss the dark inner part of Earth's shadow in a penumbral lunar eclipse.



## 詞彙學習（漢羅/POJ/KIP/華語/English）
- 【日食】ji̍t-si̍t/ji̍t-si̍t/日食/solar eclipse
- 【全食】choân-si̍t/tsuân-si̍t/全食/total eclipse
- 【日全食】ji̍t-choân-si̍t/ji̍t-tsuân-si̍t/日全食/total solar eclipse
- 【日環食】ji̍t-phian-si̍t/ji̍t-phian-si̍t/日環食/annular solar eclipse
- 【全環食】choân-khoân-si̍t/tsuân-khuân-si̍t/全環食/total-annular eclipse
- 【複合日食】ho̍k-ha̍p ji̍t-si̍t/ho̍k-ha̍p ji̍t-si̍t/複合日食/hybrid solar eclipse
- 【日冕】ji̍t-bián/ji̍t-bián/日冕/corona
- 【本影】pún-iáⁿ/pún-iánn/本影/umbra
- 【半影】pòaⁿ-iáⁿ/puànn-iánn/半影/penumbra
- 【半影月食】pòaⁿ-iáⁿ-goe̍h-si̍t/puànn-iánn-gue̍h-si̍t/半影月食/penumbral lunar eclipse
- 【輝度】hui-tō͘/hui-tōo/亮度/brightness

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Along a narrow path]:https://earthsky.org/astronomy-essentials/hybrid-solar-eclipse-april-20-2023/
[New Moon raced]:https://moon.nasa.gov/moon-in-motion/eclipses/
[hybrid solar eclipse]:https://apod.nasa.gov/apod/ap131103.html
[solar corona streaming into space]:https://scied.ucar.edu/learning-zone/sun-space-weather/corona
[Of course eclipses]:https://apod.nasa.gov/apod/ap210612.html
[next Full Moon]:https://moon.nasa.gov/moon-in-motion/eclipses/


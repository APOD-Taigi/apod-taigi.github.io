---
title: 澳洲西部 ê 日食
date: 2023-04-21
publishdate: 2023-04-21T11:45:00+0800
tags: [日食, 全食, 日全食, 日環食, 全環食, 複合日食, 食既, 食甚, 生光, 月球邊界, 日珥, 日光珠, 日冕, 本影, 半影, 半影月食, 南半球]
hero: https://apod.nasa.gov/apod/image/2304/PSX_20230420_140324h1024.jpg
summary: 4 月 20 這工，月球 ê 烏影 tùi 地球南半球頂懸走過去。
categories: [podcast]
vocals: [阿錕]
---

{{% apod %}}

- 原始文章：[Solar Eclipse from Western Australia](https://apod.nasa.gov/apod/ap230421.html)
- 影像來源 kah [版權][copyright]：[Gwenaël Blanck](https://www.instagram.com/gwen.blanck/)
- 2023 年 4 月 ê 日全食相簿：[投稿到 APOD](https://www.facebook.com/media/set/?set=a.212225858172666&type=3)
- 緊來看：地球逐年攏看會著 ê [天琴座流星雨](https://earthsky.org/astronomy-essentials/everything-you-need-to-know-lyrid-meteor-shower/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cli3eljvz01k7011df2gnga6n" >}}

## [漢羅] 澳洲西部 ê 日食
4 月 20 這工，月球 ê 烏影 tùi 地球南半球頂懸走過去。
這條 [狹狹 ê 路線][Along a narrow path]，大部份攏是行海路，tī 烏影下底 ê 人就會看著日食。
這擺 ê 日食真罕得看著，因為有 ê 所在會看著日全食，有 ê 所在會看著日環食，所以這工 ê 日食就叫做全環食，嘛會使叫做 [複合日食][hybrid solar eclipse]。
月球本影掃過澳洲西部 ê 西北角半島 ê 時陣，遮 ê 人就會看著日全食，毋過全程才 62 秒爾爾。
這幅圖 ùi 頂懸格 到 下跤格，是 [日全食][total eclipse phase] 過程中，干焦會出現一目𥍉 ê 無仝階段：
開始 ê 食既，中期 ê 食甚、kah 結束 ê 生光。
Tī 開始 ê 食既 kah 結束 ê 生光 這兩个時間點，咱會當看著 ùi 月球邊界迵過來 ê 太陽日珥 kah 日光珠。
[中央彼格][central frame reveals] 食甚，愛 tī 日全食發生 ê 時陣才較看會著。
而且 tùi 咧逐日食 ê 人來講，上精彩 ê 部份就是活跳太陽 [壯麗 ê 日冕][magnificent corona]。
[是講「食」][Of course eclipses] 應該是成對--ê。
毋過 5 月 5 號 後一擺月圓 ê 時陣，月球煞袂經過地球 ê 本影區，按呢就干焦賰半影月食矣。

## [POJ] Ò-chiu se-pō͘ ê Ji̍t-si̍t
4 goe̍h 20 chit-kang, Goe̍h-kiû ê o͘-iáⁿ tùi Tē-kiû lâm-pòaⁿ-kiû téng-koân cháu--kòe-khì.
Chit-tiâu e̍h-e̍h ê lō͘-sòaⁿ, tōa-pō͘-hūn lóng sī kiâⁿ hái-lō͘, tī o͘-iáⁿ ē-té ê lâng to̍h ē khòaⁿ-tio̍h ji̍t-si̍t.
Chit-pái ê ji̍t-si̍t chin hán-tit khòaⁿ--tio̍h, in-ūi ū ê só͘-chāi ē khòaⁿ-tio̍h ji̍t-choân-si̍t, ū ê só͘-chāi ē khòaⁿ-tio̍h ji̍t-khoân-si̍t, só͘-í chit-kang  ê ji̍t-si̍t to̍h kiò-chò choân-khoân-si̍t, mā ē-sái kiò-chò ho̍k-ha̍p-ji̍t-si̍t.
Goe̍h-kiû pún-iáⁿ sàu kòe Ò-chiu se-pō͘ ê sai-pak-kak pòaⁿ-tó ê sî-chūn, chiah ê lâng to̍h ē khòaⁿ-tio̍h ji̍t-choân-si̍t, m̄-koh choân-têng chiah 62 bió niā-niā.
Chit-pak-tô͘ ùi téng-koân keh kàu ē-kha keh, sī ji̍t-choân-si̍t kòe-têng tiong, kan-na ē chhut-hiān chi̍t-ba̍k-nih ê bô-kâng kai-tōaⁿ:
Khai-sí ê Si̍t-kì, tiong-kî ê Si̍t-sīm, kah kiat-sok ê Siⁿ-kng.
Tī khai-sí ê Si̍t-kì kah kiat-sok ê Siⁿ-kng chit nn̄g-ê sî-kan-tiám, lán ē-tàng khòaⁿ-tio̍h ùi Goe̍h-kiû pian-kài thàng--kòe-lâi ê Thài-iông ji̍t-ní kah ji̍t-kng-chu.
Tiong-ng hit-keh Si̍t-sīm, ài tī ji̍t-choân-si̍t hoat-seng ê sî-chūn chiah khah khòaⁿ-ē-tio̍h.
Jî-chhiáⁿ tùi leh jiok ji̍t-si̍t ê lâng lâi kóng, siōng cheng-chhái ê pō͘-hūn to̍h sī oa̍h-thiàu Thài-iông chòng-lē ê ji̍t-bián.
Sī kóng "Si̍t" èng-kai sī sêng-tùi--ê.
M̄-koh 5 goe̍h 5 hō āu chi̍t-pái goe̍h-îⁿ ê sî-chūn, Goe̍h-kiû soah bē keng-kè Tē-kiû ê pún-iáⁿ-khu, án-ni to̍h kan-na chhun pòaⁿ-iáⁿ-goe̍h-si̍t--ah.

## [KIP] Ò-tsiu se-pōo ê Ji̍t-si̍t
4 gue̍h 20 tsit-kang, Gue̍h-kiû ê oo-iánn tuì Tē-kiû lâm-puànn-kiû tíng-kuân tsáu--kuè-khì.
Tsit-tiâu e̍h-e̍h ê lōo-suànn, tuā-pōo-hūn lóng sī kiânn hái-lōo, tī oo-iánn ē-té ê lâng to̍h ē khuànn-tio̍h ji̍t-si̍t.
Tsit-pái ê ji̍t-si̍t tsin hán-tit khuànn--tio̍h, in-uī ū ê sóo-tsāi ē khuànn-tio̍h ji̍t-tsuân-si̍t, ū ê sóo-tsāi ē khuànn-tio̍h ji̍t-khuân-si̍t, sóo-í tsit-kang  ê ji̍t-si̍t to̍h kiò-tsò tsuân-khuân-si̍t, mā ē-sái kiò-tsò ho̍k-ha̍p-ji̍t-si̍t.
Gue̍h-kiû pún-iánn sàu kuè Ò-tsiu se-pōo ê sai-pak-kak puànn-tó ê sî-tsūn, tsiah ê lâng to̍h ē khuànn-tio̍h ji̍t-tsuân-si̍t, m̄-koh tsuân-tîng tsiah 62 bió niā-niā.
Tsit-pak-tôo uì tíng-kuân keh kàu ē-kha keh, sī ji̍t-tsuân-si̍t kuè-tîng tiong, kan-na ē tshut-hiān tsi̍t-ba̍k-nih ê bô-kâng kai-tuānn:
Khai-sí ê Si̍t-kì, tiong-kî ê Si̍t-sīm, kah kiat-sok ê Sinn-kng.
Tī khai-sí ê Si̍t-kì kah kiat-sok ê Sinn-kng tsit nn̄g-ê sî-kan-tiám, lán ē-tàng khuànn-tio̍h uì Gue̍h-kiû pian-kài thàng--kuè-lâi ê Thài-iông ji̍t-ní kah ji̍t-kng-tsu.
Tiong-ng hit-keh Si̍t-sīm, ài tī ji̍t-tsuân-si̍t huat-sing ê sî-tsūn tsiah khah khuànn-ē-tio̍h.
Jî-tshiánn tuì leh jiok ji̍t-si̍t ê lâng lâi kóng, siōng tsing-tshái ê pōo-hūn to̍h sī ua̍h-thiàu Thài-iông tsòng-lē ê ji̍t-bián.
Sī kóng "Si̍t" ìng-kai sī sîng-tuì--ê.
M̄-koh 5 gue̍h 5 hō āu tsi̍t-pái gue̍h-înn ê sî-tsūn, Gue̍h-kiû suah bē king-kè Tē-kiû ê pún-iánn-khu, án-ni to̍h kan-na tshun puànn-iánn-gue̍h-si̍t--ah.

## [English] Solar Eclipse from Western Australia
[Along a narrow path][Along a narrow path] that mostly avoided landfall, the shadow of the New Moon raced across planet Earth's southern hemisphere on April 20 to create a rare annular-total or [hybrid solar eclipse][hybrid solar eclipse].
A mere 62 seconds of totality could be seen though, when the dark central lunar shadow just grazed the North West Cape, a peninsula in western Australia.
From top to bottom these panels capture the beginning, middle, and end of that fleeting [total eclipse phase][total eclipse phase].
At start and finish, solar prominences and beads of sunlight stream past the lunar limb.
At mid-eclipse the [central frame reveals][central frame reveals] the sight only easily visible during totality and most treasured by eclipse chasers, the [magnificent corona][magnificent corona] of the active Sun.
[Of course eclipses][Of course eclipses] tend to come in pairs.
On May 5, the next Full Moon will just miss the dark inner part of Earth's shadow in a penumbral lunar eclipse.

## 詞彙學習

|漢羅|POJ|KIP|華語|English|
|-|-|-|-|-|
|日食|ji̍t-si̍t|ji̍t-si̍t|日食|solar eclipse|
|全食|choân-si̍t|tsuân-si̍t|全食|total eclipse|
|日全食|ji̍t-choân-si̍t|ji̍t-tsuân-si̍t|日全食|total solar eclipse|
|日環食|ji̍t-phian-si̍t|ji̍t-phian-si̍t|日環食|annular solar eclipse|
|全環食|choân-khoân-si̍t|tsuân-khuân-si̍t|全環食|total-annular eclipse|
|複合日食|ho̍k-ha̍p ji̍t-si̍t|ho̍k-ha̍p ji̍t-si̍t|複合日食|hybrid solar eclipse|
|食既|Si̍t-kì|Si̍t-kì|食既|Second Contact|
|食甚|Si̍t-sīm|Si̍t-sīm|食甚|Mid Totality|
|生光|Siⁿ-kng|Sinn-kng|生光|Third Contact|
|月球邊界|goe̍h-kiû pian-kài|gue̍h-kiû pian-kài|月球鄰邊|lunar limb|
|日珥|ji̍t-ní|ji̍t-ní|日珥|prominences|
|日光珠|ji̍t-kng-chu|ji̍t-kng-tsu|日光珠|beads of sunlight|
|日冕|ji̍t-bián|ji̍t-bián|日冕|corona|
|本影|pún-iáⁿ|pún-iánn|本影|umbra|
|半影|pòaⁿ-iáⁿ|puànn-iánn|半影|penumbra|
|半影月食|pòaⁿ-iáⁿ-goe̍h-si̍t|puànn-iánn-gue̍h-si̍t|半影月食|penumbral lunar eclipse|
|南半球|lâm-pòaⁿ-kiû|lâm-puànn-kiû|南半球|southern hemisphere|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Along a narrow path]:https://earthsky.org/astronomy-essentials/hybrid-solar-eclipse-april-20-2023/
[hybrid solar eclipse]:https://apod.nasa.gov/apod/ap131103.html
[total eclipse phase]:https://eclipse.gsfc.nasa.gov/solar.html
[central frame reveals]:https://www.instagram.com/p/CrP79nCsfGi/
[magnificent corona]:https://apod.nasa.gov/apod/ap190701.html
[Of course eclipses]:https://apod.nasa.gov/apod/ap210612.html

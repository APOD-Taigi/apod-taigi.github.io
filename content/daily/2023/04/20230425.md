---
title: 南歐天頂 ê 北極光
date: 2023-04-25
publishdate: 2023-04-25T11:45:00+0800
tags: [北極光, 極光, 日冕物質噴出事件, CME, 粒子, 內太陽系, 電子, 質子, 磁場, 磁力線, 磁層, 酸素, 窒素, 大氣層]
hero: https://apod.nasa.gov/apod/image/2304/NlightsSeurope_Cordero_960.jpg
summary: 你過去這兩工敢有看著極光？有足濟無蹛踮北極區 ê 人有看著喔！
---

{{% apod %}}

- 原始文章：[Northern Lights over Southern Europe](https://apod.nasa.gov/apod/ap230425.html)
- 影像來源 kah 版權：[Lorenzo Cordero](https://www.instagram.com/elcielodecaceres/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 南歐天頂 ê 北極光
你過去這兩工敢有看著極光？
有足濟無蹛踮北極區 ê 人有看著喔！
[極光報告][Reports of aurora] 講，極光毋但出現 tī [美國][USA] 北部，像 [Alaska 州][Alaska]，嘛出現 tī 美國南部，像 [Texas 州][Texas] kah [Arizona 州][Arizona]。
這擺 ê 大型極光，嘛有湠到 [歐洲][Europe] kah [亞洲][Asia]。
[相片內底][Pictured] hŏng 印象足深 ê [紅色極光][red aurora]，是 chăng 暝 tī [西班牙][Spain] 中部 [Cáceres 庄][Cáceres] 附近翕--ê。
極光報告嘛有報講，極光出現 tī 西班牙南部 [一寡所在][parts]。
極光其實是 幾若工前 太陽表面發生強烈 ê [日冕物質噴出事件][Coronal Mass Event] (CME) 引起--ê 地球現象。
CME 產生 ê 粒子湠到規个 內[太陽系][Solar System]，了後 kah 地球 [磁層][magnetosphere] 相激。
這个時陣，[電子][electron] kah [質子][proton] 綴 地球北極 ê 磁力線 那捲那踅入去，kah [地球大氣層][Earth's atmosphere] ê 酸素、窒素相挵，產生這極光 [美景][picturesque]。
因為太陽活動比以前攏較強，所以咱未來嘛有 [機會][opportunities] tiàm [南天][southern skies] 看著 [北極光][northern lights]。

## [POJ] Lâm-au thiⁿ-téng ê Pak-ke̍k-kng
Lí kòe-khì chit nn̄g-kang kám ū khòaⁿ-tio̍h ke̍k-kng?
Ū chiok-chōe bô tòa tiàm pak-ke̍k-khu ê lâng ū khòaⁿ--tio̍h o͘h!
Ke̍k-kng pò-kò kóng, ke̍k-kng m̄-nā chhut-hiān tī Bí-kok pak-pō͘, chhiūⁿ Alaska chiu, mā chhut-hiān tī Bí-kok lâm-pō͘, chhiūⁿ Texas chiu kah Arizona chiu.
Chit-pái ê tōa-hêng ke̍k-kng, mā ū thòaⁿ kàu Au-chiu kah A-chiu.
Siòng-phìⁿ lāi-té hŏng ìn-siōng chiok chhim ê âng-sek ke̍k-kng, sī chăng-mî tī Se-pan-gâ tiong-pō͘ Cáceres chng hù-kīn hip--ê.
Ke̍k-kng pò-kò mā ū pò kóng, ke̍k-kng chhut-hiān tī Se-pan-gâ lâm-pō͘ chi̍t-kóa só͘-chāi.
Ke̍k-kng kî-si̍t sī kúi-ā kang chêng Thài-iông piáu-bīn hoat-seng kiông-lia̍t ê Ji̍t-bián Bu̍t-chit Phùn-chhut sū-kiāⁿ (CME) ín-khí--ê Tē-kiû hiān-siōng.
CME sán-seng ê lia̍p-chú thòaⁿ kàu kui-ê Lōe Thài-iông-hē, liáu-āu kah Tē-kiû chû-chân sio kek.
Chit-ê sî-chūn, tiān-chú kah chit-chú tòe Tē-kiû pak-ke̍k ê chû-le̍k-sòaⁿ ná kńg ná se̍h--ji̍p-khì, kah Tē-kiû tāi-khì-chân ê sàng-sò͘, chi̍t-sò͘ sio-lòng, sán-seng chit-tiuⁿ ke̍k-kng bí-kéng.
In-ūi Thài-iông oa̍h-tāng pí í-chêng lòng khah kiông, só͘-í lán bī-lâi mā ū ki-hōe tiàm lâm-thian khòaⁿ--tio̍h pak-ke̍k-kng.

## [KIP] Lâm-au thinn-tíng ê Pak-ki̍k-kng
Lí kuè-khì tsit nn̄g-kang kám ū khuànn-tio̍h ki̍k-kng?
Ū tsiok-tsuē bô tuà tiàm pak-ki̍k-khu ê lâng ū khuànn--tio̍h ooh!
Ki̍k-kng pò-kò kóng, ki̍k-kng m̄-nā tshut-hiān tī Bí-kok pak-pōo, tshiūnn Alaska tsiu, mā tshut-hiān tī Bí-kok lâm-pōo, tshiūnn Texas tsiu kah Arizona tsiu.
Tsit-pái ê tuā-hîng ki̍k-kng, mā ū thuànn kàu Au-tsiu kah A-tsiu.
Siòng-phìnn lāi-té hŏng ìn-siōng tsiok tshim ê âng-sik ki̍k-kng, sī chăng-mî tī Se-pan-gâ tiong-pōo Cáceres tsng hù-kīn hip--ê.
Ki̍k-kng pò-kò mā ū pò kóng, ki̍k-kng tshut-hiān tī Se-pan-gâ lâm-pōo tsi̍t-kuá sóo-tsāi.
Ki̍k-kng kî-si̍t sī kuí-ā kang tsîng Thài-iông piáu-bīn huat-sing kiông-lia̍t ê Ji̍t-bián Bu̍t-tsit Phùn-tshut sū-kiānn (CME) ín-khí--ê Tē-kiû hiān-siōng.
CME sán-sing ê lia̍p-tsú thuànn kàu kui-ê Luē Thài-iông-hē, liáu-āu kah Tē-kiû tsû-tsân sio kik.
Tsit-ê sî-tsūn, tiān-tsú kah tsit-tsú tuè Tē-kiû pak-ki̍k ê tsû-li̍k-suànn ná kńg ná se̍h--ji̍p-khì, kah Tē-kiû tāi-khì-tsân ê sàng-sòo, tsi̍t-sòo sio-lòng, sán-sing tsit-tiunn ki̍k-kng bí-kíng.
In-uī Thài-iông ua̍h-tāng pí í-tsîng lòng khah kiông, sóo-í lán bī-lâi mā ū ki-huē tiàm lâm-thian khuànn--tio̍h pak-ki̍k-kng.

## [English] Northern Lights over Southern Europe
Did you see an aurora over the past two nights?
Many people who don't live in Earth's far north did.
[Reports of aurora][Reports of aurora] came in not only from northern locales in the [USA][USA] as [Alaska][Alaska], but as far south as [Texas][Texas] and [Arizona][Arizona].
A huge auroral oval extended over [Europe][Europe] and [Asia][Asia], too.
[Pictured][Pictured], an impressively [red aurora][red aurora] was captured last night near the town of [Cáceres][Cáceres] in central [Spain][Spain].
Auroras were also reported in [parts][parts] of southern Spain.
The auroras resulted from a strong [Coronal Mass Event][Coronal Mass Event] (CME) that occurred on the Sun a few days ago.
Particles from the CME crossed the inner [Solar System][Solar System] before colliding with the Earth's [magnetosphere][magnetosphere].
From there, [electron][electron]s and [proton][proton]s spiraled down the Earth's northern magnetic field lines and collided with oxygen and nitrogen in [Earth's atmosphere][Earth's atmosphere], causing [picturesque][picturesque] auroral glows.
Our unusually active Sun may provide future [opportunities][opportunities] to see the [northern lights][northern lights] in [southern skies][southern skies].

## 詞彙學習（漢羅/POJ/KIP/華語/English）
- 【北極光】pak-ke̍k-kng/pak-ki̍k-kng/北極光/Northern Lights
- 【極光】ke̍k-kng/ki̍k-kng/極光/aurora
- 【日冕物質噴出事件】Ji̍t-bián Bu̍t-chit Phùn-chhut sū-kiāⁿ/Ji̍t-bián Bu̍t-tsit Phùn-tshut sū-kiānn/日冕物質拋出事件/Coronal Mass Ejections (CME)
- 【粒子】lia̍p-chú/lia̍p-tsú/粒子/particle
- 【內太陽系】Lōe Thài-iông-hē/Luē Thài-iông-hē/內太陽系/inner Solar System
- 【電子】tiān-chú/tiān-tsú/電子/electron
- 【質子】chit-chú/chit-chú/質子/proton
- 【磁層】chû-chân/tsû-tsân/磁層/magnetosphere
- 【磁力線】chû-le̍k-sòaⁿ/tsû-li̍k-suànn/磁力線/magnetic field lines 
- 【磁場】chû-tiûⁿ/tsû-tiûnn/磁場/magnetic field
- 【酸素】sàng-sò͘/sàng-sòo/氧氣/oxygen
- 【窒素】chi̍t-sò͘/tsit-sòo/氮氣/nitrogen
- 【大氣層】tāi-khì-chân/tāi-khì-tsân/大氣層/atmosphere

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Reports of aurora]:https://spaceweathergallery2.com/index.php?title=aurora
[USA]:https://en.wikipedia.org/wiki/United_States
[Alaska]:https://spaceweathergallery2.com/indiv_upload.php?upload_id=195526
[Texas]:https://spaceweathergallery2.com/indiv_upload.php?upload_id=195569
[Arizona]:https://spaceweathergallery2.com/indiv_upload.php?upload_id=195547
[Europe]:https://en.wikipedia.org/wiki/Europe
[Asia]:https://en.wikipedia.org/wiki/Asia
[Pictured]:https://www.instagram.com/p/Crb33XXIX7E/
[red aurora]:https://www.webexhibits.org/causesofcolor/4D.html
[Cáceres]:https://en.wikipedia.org/wiki/C%C3%A1ceres,_Spain
[Spain]:https://en.wikipedia.org/wiki/Spain
[parts]:https://spaceweathergallery2.com/indiv_upload.php?upload_id=195528
[Coronal Mass Event]:https://www.nasa.gov/content/goddard/what-is-a-coronal-mass-ejection
[Solar System]:https://solarsystem.nasa.gov/solar-system/our-solar-system/in-depth/
[magnetosphere]:https://science.nasa.gov/heliophysics/focus-areas/magnetosphere-ionosphere
[electron]:https://en.wikipedia.org/wiki/Electron
[proton]:https://en.wikipedia.org/wiki/Proton
[Earth's atmosphere]:https://spaceplace.nasa.gov/atmosphere/en/
[picturesque]:https://apod.nasa.gov/apod/ap230419.html
[opportunities]:https://apod.nasa.gov/apod/ap230122.html
[northern lights]:https://apod.nasa.gov/apod/ap180621.html
[southern skies]:https://apod.nasa.gov/apod/ap031113.html


---
title: 凱旋門 中央 ê 月圓
date: 2023-04-26
publishdate: 2023-04-26T11:45:00+0800
tags: [凱旋門, 月圓, 角比例, 輝度, 懸度, 相對輝度]
hero: https://apod.nasa.gov/apod/fap/image/2304/MoonArc_zanarello_960.jpg
summary: 翕出這張相片是毋是足好運--ê？
categories: [podcast]
vocals: [阿綠]
---

{{% apod %}}

- 原始文章：[The Moon through the Arc de Triomphe](https://apod.nasa.gov/apod/ap230426.html)
- 影像來源 kah [版權][copyright]：[Stefano Zanarello](https://www.instagram.com/stefano.zanarello/)
- 今仔日 ê 探險：[巴黎][Paris]
- 台文翻譯：[An-Li Tsai][An-Li Tsai] ([NCU][NCU])

{{< podcast "clh80pvq60j0m01w253l399bq" >}}

## [漢羅] 凱旋門 中央 ê 月圓
翕出這張相片是毋是足好運--ê？
雖罔講有足濟精彩 ê 相片攏是因為有人拄仔好 tī 彼个時間出現 tī 遐，毋過欲翕 [這張相片][this image] 真正是愛技術嘛愛足細膩 ê 計畫。
頭一項愛考慮 ê 是角比例：若是 kah 這个 tī [法國][France] [巴黎][Paris] 足出名 ê [凱旋門][Arc de Triomphe] 傷倚，這粒月娘就會看起來傷細粒。
若是傷保守，ùi 傷遠 ê 所在翕，[月娘][the Moon] 就會看起來 [傷大粒][too large]，袂拄仔好卡 tī [凱旋門][the Arc 1] 內底。
第二項愛考慮 ê 是翕 ê 時機：月娘干焦會 tī 足短 ê 時間內 出現 tī [凱旋門][the Arc 2] 中央，像 tī 這个距離，是無夠 1 分鐘。
其他愛 [考慮][planned] ê 部份親像是城市 ê 燈火、相對 [輝度][brightness]、[懸度][height]、[前景有媠無][good foreground]、kah 數位處理 ê 問題。
閣有，嘛愛小可仔運氣運氣，比論講，[天氣][the sky] 愛袂䆀。
這擺 ê 計畫確實有成功，有 kā 人類上有名 ê 兩項標誌攏翕做伙，予逐家 [欣賞][to enjoy]。

## [POJ] Khái-soân-mn̂g tiong-ng ê Goe̍h-îⁿ
Hip-chhut chit-tiuⁿ siòng-phìⁿ sī-m̄-sī chiok hó-ūn--ê?
Sui-bóng kóng ū chiok-chōe cheng-chhái ê siòng-phìⁿ lóng sī in-ūi ū-lâng tú-á-hó tī hit-ê sî-kan chhut-hiān tī hiah, m̄-koh beh hip chit-tiuⁿ siòng-phìⁿ chin-chiàⁿ sī ài ki-su̍t mā ài chiok sè-lī ê kè-ōe.
Thâu-chi̍t-hāng ài khó-lū ê sī kak-pí-lē: Nā-sī kah chit-ê tī Hoat-kok Pa-lê chiok chhut-miâ ê Khái-soân-mn̂g siuⁿ óa, chit-lia̍p goe̍h-niû to̍h ē khòaⁿ--khí-lâi siuⁿ sè-lia̍p.
Nā-sī siuⁿ pó-siú, ùi siuⁿ hn̄g ê só͘-chāi hip, goe̍h-niû to̍h ē khòaⁿ-khí-lâi siuⁿ tōa-lia̍p, bē tú-á-hó khah tī Khái-soân-mn̂g lāi-té.
Tē-jī-hāng ài khó-lū ê sī hip ê sî-ki: Goe̍h-niû kan-na ē tī chiok té ê sî-kan lāi chhut-hiān tī Khái-soân-mn̂g tiong-ng, chhiūⁿ tī chit-ê kū-lī, sī bô-kàu 1 hun-cheng.
Kî-tha ài khó-lū ê pō͘-hūn chhiⁿ-chhiūⁿ sī siâⁿ-chhī ê teng-hóe, siong-tùi hui-tō͘, koân-tō͘, chiân-kéng ū súi--bô, kah só͘-ūi chhú-lí ê būn-tê.
Koh ū, mā ài sió-khóa-á ūn-khì-ūn-khì, pí-lūn kóng, thiⁿ-khì ài bē-bái.
Chit-pái ê kè-ōe khak-si̍t ū sêng-kong, ū kā jī-lūi siōng ū-miâ ê nn̄g-hāng piau-chì lóng hip chò-hóe, hō͘ ta̍k-ke him-sióng.

## [KIP] Khái-suân-mn̂g tiong-ng ê Gue̍h-înn
Hip-tshut tsit-tiunn siòng-phìnn sī-m̄-sī tsiok hó-ūn--ê?
Sui-bóng kóng ū tsiok-tsuē tsing-tshái ê siòng-phìnn lóng sī in-uī ū-lâng tú-á-hó tī hit-ê sî-kan tshut-hiān tī hiah, m̄-koh beh hip tsit-tiunn siòng-phìnn tsin-tsiànn sī ài ki-su̍t mā ài tsiok sè-lī ê kè-uē.
Thâu-tsi̍t-hāng ài khó-lū ê sī kak-pí-lē: Nā-sī kah tsit-ê tī Huat-kok Pa-lê tsiok tshut-miâ ê Khái-suân-mn̂g siunn uá, tsit-lia̍p gue̍h-niû to̍h ē khuànn--khí-lâi siunn sè-lia̍p.
Nā-sī siunn pó-siú, uì siunn hn̄g ê sóo-tsāi hip, gue̍h-niû to̍h ē khuànn-khí-lâi siunn tuā-lia̍p, bē tú-á-hó khah tī Khái-suân-mn̂g lāi-té.
Tē-jī-hāng ài khó-lū ê sī hip ê sî-ki: Gue̍h-niû kan-na ē tī tsiok té ê sî-kan lāi tshut-hiān tī Khái-suân-mn̂g tiong-ng, tshiūnn tī tsit-ê kū-lī, sī bô-kàu 1 hun-tsing.
Kî-tha ài khó-lū ê pōo-hūn tshinn-tshiūnn sī siânn-tshī ê ting-hué, siong-tuì hui-tōo, kuân-tōo, tsiân-kíng ū suí--bô, kah sóo-uī tshú-lí ê būn-tê.
Koh ū, mā ài sió-khuá-á ūn-khì-ūn-khì, pí-lūn kóng, thinn-khì ài bē-bái.
Tsit-pái ê kè-uē khak-si̍t ū sîng-kong, ū kā jī-luī siōng ū-miâ ê nn̄g-hāng piau-tsì lóng hip tsò-hué, hōo ta̍k-ke him-sióng.

## [English] The Moon through the Arc de Triomphe
Was this a lucky shot?
Although many amazing photographs are taken by someone who just happened to be in the right place at the right time, [this image][this image] took skill and careful planning.
First was the angular scale: if you shoot too close to the famous [Arc de Triomphe][Arc de Triomphe] in [Paris][Paris], [France][France], the full moon will appear too small.
Conversely, if you shoot from too far away, the moon will appear [too large][too large] and not fit inside [the Arc][the Arc 1].
Second is timing: [the Moon][the Moon] only appears centered inside [the Arc][the Arc 2] for small periods of time -- from this distance less than a minute.
Other [planned][planned] features include lighting, relative [brightness][brightness], [height][height], capturing a [good foreground][good foreground], and digital processing.
And yes, there is some luck involved -- for example, [the sky][the sky] must be clear.
This time, the planning was successful, bringing two of humanity's most famous icons photographically together for all [to enjoy][to enjoy].

## 詞彙學習（漢羅/POJ/KIP/華語/English）
- 【凱旋門】Khái-soân-mn̂g/Khái-suân-mn̂g/凱旋門/Arc de Triomphe
- 【月圓】goe̍h-îⁿ/gue̍h-înn/滿月/full moon
- 【角比例】kak-pí-lē/kak-pí-lē/角比例/angular scale
- 【輝度】hui-tō͘/hui-tōo/亮度/brightness
- 【相對輝度】siong-tùi-hui-tō͘/siong-tuì-hui-tōo/相對亮度/relative brightness
- 【懸度】koân-tō͘/kuân-tōo/高度/height

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[this image]:https://www.instagram.com/p/CrER4JxslXM/
[Arc de Triomphe]:https://en.wikipedia.org/wiki/Arc_de_Triomphe
[Paris]:https://youtu.be/72kRM86V-dw
[France]:https://en.wikipedia.org/wiki/France
[too large]:https://media-be.chewy.com/wp-content/uploads/2019/10/29114842/pet-boops-main.jpg
[the Arc 1]:https://www.paris-arc-de-triomphe.fr/
[the Moon]:https://moon.nasa.gov/moon-in-motion/moon-phases/
[the Arc 2]:https://youtu.be/agnZuZkqW-M
[planned]:https://apod.nasa.gov/apod/ap210913.html
[brightness]:https://apod.nasa.gov/apod/ap230308.html
[height]:https://apod.nasa.gov/apod/ap110417.html
[good foreground]:https://apod.nasa.gov/apod/ap221213.html
[the sky]:https://apod.nasa.gov/apod/ap220321.html
[to enjoy]:https://www.boredpanda.com/blog/wp-content/uploads/2015/09/happy-cat-smiling-23__880.jpg


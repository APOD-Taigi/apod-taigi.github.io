---
title: 北極星 kah 伊四箍圍仔 ê 塗粉
date: 2023-04-11
publishdate: 2023-04-11T11:45:00+0800
tags: [北極星, 自轉軸, 南極星, 織女星, 北斗星, 積分通量星雲, IFN, 球形星團, NGC 188, 造父變星, 脈動]
hero: https://apod.nasa.gov/apod/fap/image/2304/PolarisIfn_Zayaz_960.jpg
summary: 是按怎北極星叫做北極星？伊是地球 自轉軸 向北 ê 方向彼搭 上光 ê 星。
categories: [podcast]
vocals: [阿錕]
---

{{% apod %}}

- 原始文章：[North Star: Polaris and Surrounding Dust](https://apod.nasa.gov/apod/ap230411.html)
- 影像來源 kah 版權：[Javier Zayaz](https://www.instagram.com/javi_zayaz/)
- 探索你 ê 宇宙：[APOD 亂數產生器](https://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NCU][NCU])

{{< podcast "clhp38zb106tg01uzafiag8bm" >}}

## [漢羅] 北極星 kah 伊四箍圍仔 ê 塗粉雲
是按怎北極星叫做北極星？
第一，[北極星][Polaris 1] 是地球 [自轉軸][spin axis] 指向北方附近 [上光 ê 星][bright star]。
所以 [地球][Earth] 那自轉，天星看--起來就敢若那踅 [北極星][Polaris 2] leh 行。
因為北極星看--起來就一直停 tī 仝款 ê 位置無 leh 振動，所以伊就去 hŏng 叫做 [北極星][North Star] 矣。
是講地球 [自轉軸 指向南方][south spin axis] 彼搭無較光 ê 星，所以咱目前 [無較光 ê 南極星][no bright South Star]。
幾若千年前，地球自轉軸 ê 指向方向 kah 這馬無啥仝，[彼馬 ê 北極星是織女星][Vega was the North Star]。
其實 [北極星][Polaris 3] [毋是][not] 天頂上光 ê 星，伊會遮爾好揣，是因為伊 kah [北斗星][Big Dipper] ê 湯匙頭 ê [兩粒星，差不多排仝一排][nearly aligned with two stars]。
[這張影像][featured image] 有 8 度闊，[北極星][Polaris 4] 就 tī 影像 ê 中央附近。
這是一張 kā 幾若百張感光相片疊--出來 ê 數位合成影像。
咱看會著規張影像攏去予 [積分通量星雲][Integrated Flux Nebula] (IFN) 較暗 ê 氣體 kah 塗粉 佔牢牢，上倒爿閣有 [球形][globular] 星團 [NGC 188][NGC 188]。
北極星是一款 [造父變星][Cepheid]，伊 ê 表面會產生微微仔 [脈動][pulsates]，造成這粒有名 ê 星 會 tī 幾若工內 [改變伊 ê 光度][change its brightness] 幾若葩。

## [POJ] Pak-ke̍k-chheⁿ kah i sì-kho͘-ûi-á ê thô͘-hún-hûn
Sī án-ná Pak-ke̍k-chheⁿ kiò-chò Pak-ke̍k-chheⁿ?
Tē-it, Pak-ke̍k-chheⁿ sī Tē-kiû chū-choán-te̍k chí-hiòng pak-hong hù-kīn siōng kng ê chheⁿ.
Só͘-í Tē-kiû ná chū-choán, thiⁿ-chhiⁿ khòaⁿ--khí-lâi to̍h ká-ná ná se̍h Pak-ke̍k-chheⁿ leh kiâⁿ.
In-ūi Pak-ke̍k-chheⁿ khòaⁿ--khí-lâi to̍h it-ti̍t thêng tī kāng-khoán ê ūi-tì bô leh tín-tāng, só͘-í i to̍h khì hŏng kiò-chò Pak-ke̍k-chheⁿ--ah.
Sī kóng Tē-kiû chū-choán-te̍k chí-hiòng lâm-hong hit-tah bô khah kng ê chheⁿ, só͘-í lán bo̍k-chêng bô khah kng ê Lâm-ke̍k-chheⁿ.
Kúi-ā chheng nî-chêng, Tē-kiû chū-choán-te̍k ê chí-hiòng hong-hiòng kah chit-má bô-saⁿ kāng, hit-má ê Pak-ke̍k-chheⁿ sī Chit-lú-chheⁿ.
Kî-si̍t Pak-ke̍k-chheⁿ m̄-sī thiⁿ-téng siōng kng ê chheⁿ, i ē chiah-nī hó chhōe, sī in-ūi i kah Pak-táu-chheⁿ ê thng-sî-thâu ê nn̄g-lia̍p chheⁿ, chha-put-to pâi kāng chi̍t-pâi.
Chit-tiuⁿ iáⁿ-siōng ū 8 tō͘ khoah, Pak-ke̍k-chheⁿ to̍h tī iáⁿ-siōng ê tiong-ng hù-kīn.
Che sī chi̍t-tiuⁿ kā kúi-ā pah tiuⁿ kám-kng siòng-phìⁿ tha̍h--chhut-lâi ê só͘-ūi ha̍p-sêng iáⁿ-siōng.
Lán khòaⁿ-ē-tio̍h kui-tiuⁿ iáⁿ-siōng lóng khì hō͘ Chek-hun Thong-liōng Seng-hûn (IFN) khah àm ê khì-thé kah thô͘-hún chiàm-tiâu-tiâu, siōng tò-pêng koh ū kiû-hêng-seng-thoân NGC 188.
Pak-ke̍k-chheⁿ sī chi̍t-khoán Chō-hū-piàn-seng, i ê piáu-bīn ē sán-seng bî-bî-á me̍h-tōng, chō-sêng chit-lia̍p ū-miâ ê chheⁿ ē tī kúi-ā kang lāi kái-piàn i ê kng-tō͘ kúi-ā pha.

## [KIP] Pak-ki̍k-tshenn kah i sì-khoo-uî-á ê thôo-hún-hûn
Sī án-ná Pak-ki̍k-tshenn kiò-tsò Pak-ki̍k-tshenn?
Tē-it, Pak-ki̍k-tshenn sī Tē-kiû tsū-tsuán-ti̍k tsí-hiòng pak-hong hù-kīn siōng kng ê tshenn.
Sóo-í Tē-kiû ná tsū-tsuán, thinn-tshinn khuànn--khí-lâi to̍h ká-ná ná se̍h Pak-ki̍k-tshenn leh kiânn.
In-uī Pak-ki̍k-tshenn khuànn--khí-lâi to̍h it-ti̍t thîng tī kāng-khuán ê uī-tì bô leh tín-tāng, sóo-í i to̍h khì hŏng kiò-tsò Pak-ki̍k-tshenn--ah.
Sī kóng Tē-kiû tsū-tsuán-ti̍k tsí-hiòng lâm-hong hit-tah bô khah kng ê tshenn, sóo-í lán bo̍k-tsîng bô khah kng ê Lâm-ki̍k-tshenn.
Kuí-ā tshing nî-tsîng, Tē-kiû tsū-tsuán-ti̍k ê tsí-hiòng hong-hiòng kah tsit-má bô-sann kāng, hit-má ê Pak-ki̍k-tshenn sī Tsit-lú-tshenn.
Kî-si̍t Pak-ki̍k-tshenn m̄-sī thinn-tíng siōng kng ê tshenn, i ē tsiah-nī hó tshuē, sī in-uī i kah Pak-táu-tshenn ê thng-sî-thâu ê nn̄g-lia̍p tshenn, tsha-put-to pâi kāng tsi̍t-pâi.
Tsit-tiunn iánn-siōng ū 8 tōo khuah, Pak-ki̍k-tshenn to̍h tī iánn-siōng ê tiong-ng hù-kīn.
Tse sī tsi̍t-tiunn kā kuí-ā pah tiunn kám-kng siòng-phìnn tha̍h--tshut-lâi ê sóo-uī ha̍p-sîng iánn-siōng.
Lán khuànn-ē-tio̍h kui-tiunn iánn-siōng lóng khì hōo Tsik-hun Thong-liōng Sing-hûn (IFN) khah àm ê khì-thé kah thôo-hún tsiàm-tiâu-tiâu, siōng tò-pîng koh ū kiû-hîng-sing-thuân NGC 188.
Pak-ki̍k-tshenn sī tsi̍t-khuán Tsō-hū-piàn-sing, i ê piáu-bīn ē sán-sing bî-bî-á me̍h-tōng, tsō-sîng tsit-lia̍p ū-miâ ê tshenn ē tī kuí-ā kang lāi kái-piàn i ê kng-tōo kuí-ā pha.

## [English] North Star: Polaris and Surrounding Dust
Why is Polaris called the North Star?
First, [Polaris][Polaris 1] is the nearest [bright star][bright star] toward the north [spin axis][spin axis] of the Earth.
Therefore, as the [Earth][Earth] turns, stars appear to revolve around [Polaris][Polaris 2], but Polaris itself always stays in the same northerly direction -- making it the [North Star][North Star].
Since no bright star is near the [south spin axis][south spin axis] of the Earth, there is currently [no bright South Star][no bright South Star].
Thousands of years ago, Earth's spin axis pointed in a slightly different direction so that [Vega was the North Star][Vega was the North Star].
Although [Polaris][Polaris 3] is [not][not] the brightest star on the sky, it is easily located because it is [nearly aligned with two stars][nearly aligned with two stars] in the cup of the [Big Dipper][Big Dipper].
[Polaris][Polaris 4] is near the center of the eight-degree wide [featured image][featured image], a digital composite of hundreds of exposures that brings out faint gas and dust of the [Integrated Flux Nebula][Integrated Flux Nebula] (IFN) all over the frame as well as the [globular][globular] star cluster [NGC 188][NGC 188] on the far left.
The surface of [Cepheid][Cepheid] Polaris slowly [pulsates][pulsates], causing the famous star to [change its brightness][change its brightness] by a few percent over the course of a few days.

## 詞彙學習（漢羅/POJ/KIP/華語/English）
- 【北極星】Pak-ke̍k-chheⁿ/Pak-ki̍k-tshenn/北極星/Polaris
- 【北極星】Pak-ke̍k-chheⁿ/Pak-ki̍k-tshenn/北極星/North Star
- 【自轉軸】chū-choán-te̍k/tsū-tsuán-ti̍k/自轉軸/spin axis
- 【南極星】Lâm-ke̍k-chheⁿ/Lâm-ki̍k-tshenn/南極星/South Star
- 【織女星】Chit-lú-chheⁿ/Tsit-lú-tshenn/織女星/Vega
- 【北斗星】Pak-táu-chheⁿ/Pak-táu-tshenn/北斗七星/Big Dipper
- 【積分通量星雲】Chek-hun Thong-liōng Seng-hûn/Tsik-hun Thong-liōng Sing-hûn/積分通量星雲/Integrated Flux Nebula (IFN)
- 【球形星團】kiû-hêng-seng-thoân/kiû-hîng-sing-thuân/球狀星團/globular star cluster
- 【NGC 188】NGC it-pat-pat/NGC it-pat-pat/NGC 188/NGC 188
- 【造父變星】Chō-hū-piàn-seng/Tsō-hū-piàn-sing/造父變星/Cepheid
- 【塗粉雲】thô͘-hún-hûn/thôo-hún-hûn/灰塵雲/dust cloud
- 【脈動】me̍h-tōng/me̍h-tōng/脈動/pulsates


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Polaris 1]:https://en.wikipedia.org/wiki/Polaris
[bright star]:https://apod.nasa.gov/apod/ap221218.html
[spin axis]:https://en.wikipedia.org/wiki/Axial_tilt#/media/File:AxialTiltObliquity.png
[Earth]:https://solarsystem.nasa.gov/planets/earth/in-depth/
[Polaris 2]:https://youtu.be/cDhSSxmk3PQ
[North Star]:https://earthsky.org/brightest-stars/polaris-the-present-day-north-star
[south spin axis]:https://apod.nasa.gov/apod/ap210101.html
[no bright South Star]:https://astronomy.stackexchange.com/questions/6284/is-there-a-south-star
[Vega was the North Star]:https://www.space.com/21719-vega.html
[Polaris 3]:https://apod.nasa.gov/apod/ap150602.html
[not]:https://meowconnectioncom.files.wordpress.com/2017/02/296622-bigthumbnail.jpg
[nearly aligned with two stars]:https://apod.nasa.gov/apod/ap201116.html
[Big Dipper]:https://earthsky.org/favorite-star-patterns/big-and-little-dippers-highlight-northern-sky
[Polaris 4]:https://upload.wikimedia.org/wikipedia/commons/c/cb/Ursa_Minor_IAU.svg
[featured image]:https://www.instagram.com/p/Cqa7IkRgYEj/
[Integrated Flux Nebula]:https://apod.nasa.gov/apod/ap170627.html
[globular]:https://en.wikipedia.org/wiki/Globular_cluster
[NGC 188]:https://en.wikipedia.org/wiki/NGC_188
[Cepheid]:https://starchild.gsfc.nasa.gov/docs/StarChild/questions/cepheids.html
[pulsates]:https://youtu.be/7ohkKiZTJOg
[change its brightness]:https://youtu.be/q-szkabhXQQ


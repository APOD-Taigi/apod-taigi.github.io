---
title: NGC 1333：英仙座內底 ê 恆星托兒所
date: 2023-04-22
publishdate: 2023-04-22T11:45:00+0800
tags: [free2share, NGC 1333, 英仙座, 恆星托兒所, 可見光, 反射星雲, 星際塗粉, 專有色, 恆星形成, 分子雲, Hubble 太空望遠鏡, 特寫, Herbig-Haro 天體, 噴射流, 星塗]
hero: https://apod.nasa.gov/apod/fap/image/2304/NGC1333HST33rd_800.png
summary: 可見光波段 ê NGC 1333 看起來是一个反射星雲，主要是藍色色調，這是星際塗粉反射恆星光 ê 專有色。
---

{{% apod %}}

- 原始文章：[NGC 1333: Stellar Nursery in Perseus](https://apod.nasa.gov/apod/ap230422.html)
- 影像來源：科學 - [NASA](https://www.nasa.gov), [ESA](https://www.esa.int/), [STScI](https://www.stsci.edu/), 資料處理 - Varun Bajaj (STScI), Joseph DePasquale (STScI), Jennifer Mack (STScI)
- 台文翻譯：[An-Li Tsai][An-Li Tsai] ([NCU][NCU])

## [漢羅] NGC 1333：英仙座內底 ê 恆星托兒所
可見光波段 ê NGC 1333 看起來是一个 [反射星雲][reflection nebula]，主要是藍色色調，這是星際塗粉反射恆星光 ê 專有色。
伊 kah 咱 ê 距離才 1000 光年遠爾爾，是一个 tī 英雄星座（英仙座）方向，大型恆星形成分子雲邊界 ê 星雲。
[這張 Hubble 太空望遠鏡][This Hubble Space Telescope] 特寫 翕 ê 範圍，若是照 NGC 1333 估計 ê 距離來算，嘛才 1 光年闊爾爾。
相片有翕著塗粉區內底足清楚 ê 細節，kah 明顯對比 ê 紅色發射光。
這个紅光是 ùi [Herbig-Haro][Herbig-Haro] 天體、[噴射流、kah 去予新恆星輻射衝擊著 ê 發光氣體][jets and shocked glowing gas] 來--ê。
實際上，NGC 1333 內底有幾若百粒恆星攏比 100 萬歲閣較少年。
若是用 [可見光望遠鏡][hidden from optical telescopes] 看，就會發現 in 大部份攏藏 tī [滿四界 ê 星塗][pervasive stardust] 內底，煞看無。
這个花 kô-kô ê 環境，可能 kah 咱太陽 tī 45 億年前欲形成 ê 環境差不多欲仝。
[Hubble 這幅 hŏng 注目][Hubble's stunning image] ê 恆星托兒所影像，是為著欲慶祝太空望遠鏡發射 33 週年才發表--ê。

## [POJ] NGC 1333: Eng-sian-chō lāi-té ê Hêng-chhiⁿ Thok-jî-só͘
Khó-kiàn-kng pho-tōaⁿ ê NGC 1333 khòaⁿ--khí-lâi sī chi̍t-ê hoán-siā-seng-hûn, chú-iàu sī nâ-sek sek-tiāu, che sī seng-chè-thô͘-hún hoán-siā hêng-chhiⁿ-kng ê choan-iú-sek.
I kah lán ê kū-lī chiah 1000 kng-nî hn̄g niā-niā, sī chi̍t-ê tī eng-hiông seng-chō (Eng-sian-chō) hong-hiòng, tōa-hêng hêng-chhiⁿ hêng-sêng hun-chú-hûn pian-kài ê seng-hûn.
Chit-tiuⁿ Hubble Thài-khong-bōng-oán-kiàⁿ te̍k-siá hip ê hoān-ûi, nā-sī chiàu NGC 1333 kó͘-kè ê kū-lī lâi sǹg, mā chiah 1 kng-nî khoah niā-niā.
Siòng-phìⁿ ū hip-tio̍h thô͘-hún-khu lāi-té chiok chheng-chhó ê sè-chiat, kah bêng-hián tùi-pí ê âng-sek hoat-siā-kng.
Chit-ê âng-kng sī ùi Herbig-Haro thian-thé, phùn-siā-liû, kah khì hō͘ sin hêng-chhiⁿ hok-siā chhiong-kek tio̍h ê hoat-kng khì-thé lâi--ê.
Si̍t-chè siōng, NGC 1333 lāi-té ū kúi-ā pah lia̍p hêng-chhiⁿ lóng pí 100 bān hòe koh-khah siàu-liân.
Nā-sī iōng khó-kiàn-kng bōng-oán-kiàⁿ khòaⁿ, to̍h ē hoat-hiān in tōa-pō͘-hūn lóng chhàng tī móa-sì-kè ê seng-thô͘ lāi-té, soah khòaⁿ-bô.
Chit-ê hoe-kô-kô ê khoân-kéng, khó-lêng kah lán Thài-iông tī 45 ek nî-chêng beh hêng-sêng ê khoân-kéng chha-put-to beh kāng.
Hubble chit-pak hŏng chù-bo̍k ê hêng-chhiⁿ thok-jî-só͘ iáⁿ-siōng, sī ūi-tio̍h beh khèng-chiok thài-khong-bōng-oán-kiàⁿ hoat-siā 33 chiu-nî chiah hoat-piáu--ê.

## [KIP] NGC 1333: Ing-sian-tsō lāi-té ê Hîng-tshinn Thok-jî-sóo
Khó-kiàn-kng pho-tuānn ê NGC 1333 khuànn--khí-lâi sī tsi̍t-ê huán-siā-sing-hûn, tsú-iàu sī nâ-sik sik-tiāu, tse sī sing-tsè-thôo-hún huán-siā hîng-tshinn-kng ê tsuan-iú-sik.
I kah lán ê kū-lī tsiah 1000 kng-nî hn̄g niā-niā, sī tsi̍t-ê tī ing-hiông sing-tsō (Ing-sian-tsō) hong-hiòng, tuā-hîng hîng-tshinn hîng-sîng hun-tsú-hûn pian-kài ê sing-hûn.
Tsit-tiunn Hubble Thài-khong-bōng-uán-kiànn ti̍k-siá hip ê huān-uî, nā-sī tsiàu NGC 1333 kóo-kè ê kū-lī lâi sǹg, mā tsiah 1 kng-nî khuah niā-niā.
Siòng-phìnn ū hip-tio̍h thôo-hún-khu lāi-té tsiok tshing-tshó ê sè-tsiat, kah bîng-hián tuì-pí ê âng-sik huat-siā-kng.
Tsit-ê âng-kng sī uì Herbig-Haro thian-thé, phùn-siā-liû, kah khì hōo sin hîng-tshinn hok-siā tshiong-kik tio̍h ê huat-kng khì-thé lâi--ê.
Si̍t-tsè siōng, NGC 1333 lāi-té ū kuí-ā pah lia̍p hîng-tshinn lóng pí 100 bān huè koh-khah siàu-liân.
Nā-sī iōng khó-kiàn-kng bōng-uán-kiànn khuànn, to̍h ē huat-hiān in tuā-pōo-hūn lóng tshàng tī muá-sì-kè ê sing-thôo lāi-té, suah khuànn-bô.
Tsit-ê hue-kô-kô ê khuân-kíng, khó-lîng kah lán Thài-iông tī 45 ik nî-tsîng beh hîng-sîng ê khuân-kíng tsha-put-to beh kāng.
Hubble tsit-pak hŏng tsù-bo̍k ê hîng-tshinn thok-jî-sóo iánn-siōng, sī uī-tio̍h beh khìng-tsiok thài-khong-bōng-uán-kiànn huat-siā 33 tsiu-nî tsiah huat-piáu--ê.

## [English] NGC 1333: Stellar Nursery in Perseus
In visible light NGC 1333 is seen as a [reflection nebula][reflection nebula], dominated by bluish hues characteristic of starlight reflected by interstellar dust.
A mere 1,000 light-years distant toward the heroic constellation [Perseus][Perseus], it lies at the edge of a large, star-forming molecular cloud.
[This Hubble Space Telescope][This Hubble Space Telescope] close-up frames a region just over 1 light-year wide at the estimated distance of NGC 1333.
It shows details of the dusty region along with telltale hints of contrasty red emission from [Herbig-Haro][Herbig-Haro] objects, [jets and shocked glowing gas][jets and shocked glowing gas] emanating from recently formed stars.
In fact, NGC 1333 contains hundreds of stars less than a million years old, most still [hidden from optical telescopes][hidden from optical telescopes] by the [pervasive stardust][pervasive stardust].
The chaotic environment may be similar to one in which our own Sun formed over 4.5 billion years ago.
[Hubble's stunning image][Hubble's stunning image] of the stellar nursery was released to celebrate the 33rd anniversary of the space telescope's launch.

## 詞彙學習（漢羅/POJ/KIP/華語/English）
- 【NGC 1333】NGC it-sam-sam-sam/NGC it-sam-sam-sam/NGC 1333/NGC 1333
- 【英仙座】Eng-sian-chō/Ing-sian-tsō/英仙座/Perseus
- 【恆星托兒所】hêng-chheⁿ thok-jî-só͘/hîng-tshenn thok-jî-sóo/恆星托兒所/stellar nursery
- 【可見光】khó-kiàn-kng/khó-kiàn-kng/可見光/visible light
- 【反射星雲】hoán-siā-seng-hûn/huán-siā-sing-hûn/反射星雲/reflection nebula
- 【星際塗粉】seng-chè-thô͘-hún/sing-tsè-thôo-hún/星際灰塵/interstellar dust
- 【專有色】choan-iú-sek/tsuan-iú-sik/特徵色/characteristic color
- 【恆星形成】hêng-chheⁿ-hêng-sêng/hîng-tshenn-hîng-sîng/恆星形成/star forming
- 【分子雲】hun-chú-hûn/hun-tsú-hûn/分子雲/molecular cloud
- 【Hubble 太空望遠鏡】Hubble Thài-khong-bōng-oán-kiàⁿ/Hubble Thài-khong-bōng-uán-kiànn/哈伯太空望遠鏡/Hubble Space Telescope
- 【特寫】te̍k-siá/ti̍k-siá/特寫/close-up frames
- 【Herbig-Haro 天體】Herbig-Haro thian-thé/Herbig-Haro thian-thé/HH 天體/Herbig-Haro objects
- 【噴射流】phùn-siā-liû/phùn-siā-liû/噴射流/jet
- 【星塗】seng-thô͘/sing-thôo/星塵/stardust

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[reflection nebula]:http://astronomy.swin.edu.au/cms/astro/cosmos/R/Reflection+Nebula
[Perseus]:http://www.hawastsoc.org/deepsky/per/index.html
[This Hubble Space Telescope]:https://www.nasa.gov/image-feature/goddard/2023/hubble-celebrates-33rd-anniversary-with-a-peek-into-nearby-star-forming-region
[Herbig-Haro]:http://en.wikipedia.org/wiki/Herbig-Haro_object#Discovery_and_history_of_observations
[jets and shocked glowing gas]:https://apod.nasa.gov/apod/ap140204.html
[hidden from optical telescopes]:http://www.spitzer.caltech.edu/news/224-ssc2005-24-Beautiful-Chaos-of-Star-Birth
[pervasive stardust]:https://apod.nasa.gov/apod/ap210318.html
[Hubble's stunning image]:https://hubblesite.org/contents/news-releases/2023/news-2023-012

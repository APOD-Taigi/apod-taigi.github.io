---
title: 逃走 ê 恆星 鹿豹座 α
date: 2023-04-28
publishdate: 2023-04-28T11:45:00+0800
tags: [free2share, 鹿豹座 α, 弓形波湧, 弓形震波, 超巨星, 星際物質, 恆星風, 重力交互作用, 星伴, 大質量恆星, 超新星爆炸, 星團]
hero: https://apod.nasa.gov/apod/image/2304/AlphaCamelopardis_s1024.png
summary: 逃走 ê 恆星 鹿豹座 α 就親像是一隻船行過宇宙海，tī 天頂製造出這款優美弧 ê 弓形波湧 抑是 弓形震波。
categories: [podcast]
vocals: [阿綠]
---

{{% apod %}}

- 原始文章：[Runaway Star Alpha Camelopardalis](https://apod.nasa.gov/apod/ap230428.html)
- 影像來源：[André Vilhena](https://www.astrobin.com/users/AndreVilhena/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clhrz8m6i07ds01xo4j21cwzh" >}}

## [漢羅] 逃走 ê 恆星 鹿豹座 α
逃走 ê 恆星 [鹿豹座 α][Alpha Camelopardalis] 就親像是一隻船行過宇宙海，tī 天頂製造出這款優美弧 ê 弓形波湧 抑是 弓形震波。
大質量 ê 超巨星 tī 天頂徙動 ê 速度，一秒鐘是超過 60 公里，結果就會 kā 伊行過 ê 路頂懸 ê [星際物質][interstellar material] 櫼櫼做伙。
鹿豹座 α 差不多 tī 影像 [中央][At the center] 6 度闊 ê 範圍。
Kah 咱太陽相比，伊 ê 質量是 25 - 30 倍大，溫度是 5 倍燒 (3 萬 K)，光度是 50 萬倍光。
這粒 tī 4000 光年遠、長頷頸星座 [鹿豹座][Camelopardalis] 方向 ê 恆星，仝款會製造足強 ê 恆星風。
鹿豹座 α ê 弓形震波 kah 伊中心恆星 ê 距離 是差 10 光年遠。
是講，到底是啥物咧驅動這粒 [恆星 ê 運動][star in motion]？
天文學家長期以來攏認為講，鹿豹座 α 可能是 附近星團內底 ê 高溫少年恆星 kah 星團內底其他成員 產生重力交互作用，去予擲出來--ê 星。
嘛有可能是，伊 ê 大質量恆星 星伴，演化做超新星爆炸 ê 時陣，kā 伊擲出來--ê。

## [POJ] Tô-cháu ê Hêng-chhiⁿ Lo̍k-pà-chō α
Tô-cháu ê hêng-chhiⁿ Lo̍k-pà-chō α to̍h chhin-chhiūⁿ sī chi̍t-chiah chûn kiâⁿ-kòe ú-tiū hái, tī thiⁿ-téng chè-chō chhut chit-khoán iu-bí ê keng-hêng pho-éng ia̍h-sī keng-hêng chìn-pho.
Tōa-chit-liōng ê chhiau-sin-seng tī thiⁿ-téng sóa-tāng ê sok-tō͘, chi̍t bió-cheng sī chhiau-kòe 60 kong-lí, kiat-kó to̍h ē kā i kiâⁿ-kòe ê lō͘ téng-koân ê seng-chè-bu̍t-chit chiⁿ-chiⁿ chò-hóe.
Lo̍k-pà-chō α chha-put-to tī iáⁿ-siōng tiong-ng 6 tō͘ khoah ê hoān-ûi.
Kah lán Thài-iông sio-pí, i ê chit-liōng sī 25 - 30 poe tōa, un-tō͘ sī 5 poe sio (3 bān K), kng-tō͘ sī 50 bān poe kng.
Chit-lia̍p tī 4000 kng-nî hn̄g, tn̂g ām-kún seng-chō Lo̍k-pà-chō hong-hiòng ê hêng-chhiⁿ, kāng-khoán ē chè-chō chiok kiông ê hêng-chhiⁿ-hong.
Lo̍k-pà-chō α ê keng-hêng chìn-pho kah i tiong-sim hêng-chhiⁿ ê kū-lī sī chha 10 kng-nî hn̄g.
Sī kóng, tàu-té sī siáⁿ-mi̍h leh khu-tōng chit-lia̍p hêng-chhiⁿ ê ūn-tōng?
Thian-bûn ha̍k-ka tn̂g-kî í-lâi lóng jīn-ûi kóng, Lo̍k-pà-chō α khó-lêng sī hù-kīn seng-thoân lāi-té ê ko-un siàu-liân hêng-chhiⁿ kah seng-thoân lāi-té kî-tha sêng-goân  sán-seng tiōng-le̍k kau-hō͘-chok-iōng, khì hō͘ tàn--chhut-lâi--ê chhiⁿ.
Mā ū khó-lêng sī, i ê tōa-chit-liōng hêng-chhiⁿ seng-phōaⁿ, ián-hòa chò chhiau-sin-seng po̍k-chà ê sî-chūn, kā i tàn--chhut-lâi--ê.

## [KIP] Tô-tsáu ê Hîng-tshinn Lo̍k-pà-tsō α
Tô-tsáu ê hîng-tshinn Lo̍k-pà-tsō α to̍h tshin-tshiūnn sī tsi̍t-tsiah tsûn kiânn-kuè ú-tiū hái, tī thinn-tíng tsè-tsō tshut tsit-khuán iu-bí ê king-hîng pho-íng ia̍h-sī king-hîng tsìn-pho.
Tuā-tsit-liōng ê tshiau-sin-sing tī thinn-tíng suá-tāng ê sok-tōo, tsi̍t bió-tsing sī tshiau-kuè 60 kong-lí, kiat-kó to̍h ē kā i kiânn-kuè ê lōo tíng-kuân ê sing-tsè-bu̍t-tsit tsinn-tsinn tsò-hué.
Lo̍k-pà-tsō α tsha-put-to tī iánn-siōng tiong-ng 6 tōo khuah ê huān-uî.
Kah lán Thài-iông sio-pí, i ê tsit-liōng sī 25 - 30 pue tuā, un-tōo sī 5 pue sio (3 bān K), kng-tōo sī 50 bān pue kng.
Tsit-lia̍p tī 4000 kng-nî hn̄g, tn̂g ām-kún sing-tsō Lo̍k-pà-tsō hong-hiòng ê hîng-tshinn, kāng-khuán ē tsè-tsō tsiok kiông ê hîng-tshinn-hong.
Lo̍k-pà-tsō α ê king-hîng tsìn-pho kah i tiong-sim hîng-tshinn ê kū-lī sī tsha 10 kng-nî hn̄g.
Sī kóng, tàu-té sī siánn-mi̍h leh khu-tōng tsit-lia̍p hîng-tshinn ê ūn-tōng?
Thian-bûn ha̍k-ka tn̂g-kî í-lâi lóng jīn-uî kóng, Lo̍k-pà-tsō α khó-lîng sī hù-kīn sing-thuân lāi-té ê ko-un siàu-liân hîng-tshinn kah sing-thuân lāi-té kî-tha sîng-guân  sán-sing tiōng-li̍k kau-hōo-tsok-iōng, khì hōo tàn--tshut-lâi--ê tshinn.
Mā ū khó-lîng sī, i ê tuā-tsit-liōng hîng-tshinn sing-phuānn, ián-huà tsò tshiau-sin-sing po̍k-tsà ê sî-tsūn, kā i tàn--tshut-lâi--ê.

## [English] Runaway Star Alpha Camelopardalis
Like a ship plowing through cosmic seas, runaway star [Alpha Camelopardalis][Alpha Camelopardalis] has produced this graceful arcing bow wave or bow shock.
The massive supergiant star moves at over 60 kilometers per _second_ through space, compressing the [interstellar material][interstellar material] in its path.
[At the center][At the center] of this nearly 6 degree wide view, Alpha Cam is about 25-30 times as massive as the Sun, 5 times hotter (30,000 kelvins), and over 500,000 times brighter.
About 4,000 light-years away in the long-necked constellation [Camelopardalis][Camelopardalis], the star also produces a strong stellar wind.
Alpha Cam's bow shock stands off about 10 light-years from the star itself.
What set this [star in motion][star in motion]?
Astronomers have long thought that Alpha Cam was flung out of a nearby cluster of young hot stars due to gravitational interactions with other cluster members or perhaps by the supernova explosion of a massive companion star.

## 詞彙學習（漢羅/POJ/KIP/華語/English）
- 【鹿豹座 α】Lo̍k-pà-chō Alpha/Lo̍k-pà-tsō Alpha/鹿豹座 α/Alpha Cam
- 【鹿豹座】Lo̍k-pà-chō/Lo̍k-pà-tsō/鹿豹座/Camelopardalis
- 【弓形波湧】keng-hêng pho-éng/king-hîng pho-íng/弓形波浪/bow wave
- 【弓形震波】keng-hêng chìn-pho/king-hîng tsìn-pho/弓形震波/bow shock
- 【超巨星】chhiau-kū-chhiⁿ/tshiau-kū-tshinn/超巨星/supergiant
- 【星際物質】seng-chè-bu̍t-chit/sing-tsè-bu̍t-tsit/星際物質/interstellar material
- 【恆星風】hêng-chhiⁿ-hong/hîng-tshinn-hong/恆星風/stellar wind
- 【重力交互作用】tiōng-le̍k kau-hō͘-chok-iōng/tiōng-li̍k kau-hōo-tsok-iōng/重力交互作用/gravitational interactions
- 【星伴】seng-phōaⁿ/sing-phuānn/伴星/companion star
- 【大質量恆星】tōa-chit-liōng hêng-chhiⁿ/tuā-tsit-liōng hîng-tshinn/大質量恆星/massive star
- 【超新星爆炸】chhiau-sin-seng po̍k-chà/tshiau-sin-sing po̍k-tsà/超新星爆炸/supernova explosion
- 【星團】seng-thoân/sing-thuân/星團/star cluster

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Alpha Camelopardalis]:http://stars.astro.illinois.edu/sow/alphacam.html
[interstellar material]:http://www-ssg.sr.unh.edu/ism/what1.html
[At the center]:https://www.astrobin.com/btpfxw/B/
[Camelopardalis]:https://en.wikipedia.org/wiki/Camelopardalis
[star in motion]:https://www.nasa.gov/mission_pages/WISE/news/wise20110310.html

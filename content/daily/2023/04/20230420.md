---
title: 仙王座內底 ê 烏海馬
date: 2023-04-20
publishdate: 2023-04-20T11:45:00+0800
tags: [仙王座, 海馬星雲, 銀河, 分子雲, 低質量恆星, 恆星核, 崩塌, 紅外線, 波段]
hero: https://apod.nasa.gov/apod/image/2304/Barnard-150_LRGB_HIGH-RES1024.jpg
summary: Kah 背景這陣足光、實密 ê 恆星相比，這个拖幾若光年長 ê 暗烏形體，因為外形 ê 關係，去 hŏng kā 叫做海馬星雲。
---

{{% apod %}}

- 原始文章：[The Dark Seahorse in Cepheus](https://apod.nasa.gov/apod/ap230420.html)
- 影像來源 kah [版權][copyright]：[Jeff Herman](http://astro.ihermans.com/index.html)
- 台文翻譯：[An-Li Tsai][An-Li Tsai] ([NCU][NCU])

## [漢羅] 仙王座內底 ê 烏海馬
Kah 背景這陣足光、實密 ê 恆星相比，這个拖幾若光年長 ê 暗烏形體，[因為外形 ê 關係][suggestive]，去 hŏng kā 叫做海馬星雲。
咱會當 tī 北方 ê 皇家星座，仙王座，看著這个厚塗粉 ê 閘光星雲。
這是銀河分子雲 ê 一部份，kah 咱差 1200 光年 ê 距離。
伊嘛去 hŏng 編做 Barnard 150 (B150)。
這个天體目錄攏總有 182 个 [烏暗天體][dark markings of the sky]，是 20 世紀初 ê 一个天文學家 [E. E. Barnard][E. E. Barnard] 編--ê。
[這內底][within] 有一大陣低質量恆星當咧形成，毋過欲看著 in 咧 崩塌 ê 恆星核，是愛 tī 較長波長 ê [紅外線波段][infrared wavelengths] 才看會著。
毋過免煩惱，咱猶是會當 tī 這个 [有銀河 ê 美麗天景][pretty, galactic skyscape] 內底，看著仙王座 ê 七彩恆星。

## [POJ] Sian-ông-chō lāi-té ê O͘ Hái-bé
Kah pōe-kéng chit-tīn chiok kng, cha̍t-ba̍t ê hêng-chhiⁿ sio-pí, chit-ê thoa kúi-ā kng-nî tn̂g ê àm-o͘ hêng-thé, in-ūi gōa-hêng ê koan-hē, khì hŏng kā kiò-chò Hái-bé-seng-hûn.
Lán ē-tàng tī pak-hong ê hông-ka seng-chō, Sian-ông-chō, khòaⁿ-tio̍h chit-ê kāu thô͘-hún ê cha̍h-kng seng-hûn.
Che sī Gîn-hô hun-chú-hûn ê chi̍t-pō͘-hūn, kah lán chha 1200 kng-nî ê kū-lī.
I mā khì hŏng pian-chò Barnard 150 (B150).
Chit-ê thian-thé bo̍k-lo̍k lóng-chóng ū 182 ê o͘-àm thian-thé, sī 20 sè-kí chhōe ê chi̍t-ê thian-bûn-ha̍k-ka E. E. Barnard pian--ê.
Che lāi-té ū chi̍t-tōa-tīn kē-chit-liōng hêng-chhiⁿ tng leh hêng-sêng, m̄-koh beh khòaⁿ-tio̍h in leh pang-lap ê hêng-chhiⁿ-he̍k, sī ài tī khah tn̂g pho-tn̂g ê âng-gōa-sòaⁿ pho-tōaⁿ chiah khòaⁿ-ē-tio̍h.
M̄-koh bián hoân-ló, lán iáu-sī ē-tàng tī chit-ê ū Gîn-hô ê bí-lē thian-kéng lāi-té, khòaⁿ-tio̍h Sian-ông-chō ê chhit-chhit hêng-chhiⁿ.

## [KIP] Sian-ông-tsō lāi-té ê Oo Hái-bé
Kah puē-kíng tsit-tīn tsiok kng, tsa̍t-ba̍t ê hîng-tshinn sio-pí, tsit-ê thua kuí-ā kng-nî tn̂g ê àm-oo hîng-thé, in-uī guā-hîng ê kuan-hē, khì hŏng kā kiò-tsò Hái-bé-sing-hûn.
Lán ē-tàng tī pak-hong ê hông-ka sing-tsō, Sian-ông-tsō, khuànn-tio̍h tsit-ê kāu thôo-hún ê tsa̍h-kng sing-hûn.
Tse sī Gîn-hô hun-tsú-hûn ê tsi̍t-pōo-hūn, kah lán tsha 1200 kng-nî ê kū-lī.
I mā khì hŏng pian-tsò Barnard 150 (B150).
Tsit-ê thian-thé bo̍k-lo̍k lóng-tsóng ū 182 ê oo-àm thian-thé, sī 20 sè-kí tshuē ê tsi̍t-ê thian-bûn-ha̍k-ka E. E. Barnard pian--ê.
Tse lāi-té ū tsi̍t-tuā-tīn kē-tsit-liōng hîng-tshinn tng leh hîng-sîng, m̄-koh beh khuànn-tio̍h in leh pang-lap ê hîng-tshinn-hi̍k, sī ài tī khah tn̂g pho-tn̂g ê âng-guā-suànn pho-tuānn tsiah khuànn-ē-tio̍h.
M̄-koh bián huân-ló, lán iáu-sī ē-tàng tī tsit-ê ū Gîn-hô ê bí-lē thian-kíng lāi-té, khuànn-tio̍h Sian-ông-tsō ê tshit-tshit hîng-tshinn.

## [English] The Dark Seahorse in Cepheus
Spanning light-years, this [suggestive][suggestive] shape known as the Seahorse Nebula appears in silhouette against a rich, luminous background of stars.
Seen toward the royal northern constellation of Cepheus, the dusty, obscuring clouds are part of a Milky Way molecular cloud some 1,200 light-years distant.
It is also listed as Barnard 150 (B150), one of 182 [dark markings of the sky][dark markings of the sky] cataloged in the early 20th century by astronomer [E. E. Barnard][E. E. Barnard].
Packs of low mass stars are forming [within][within], but their collapsing cores are only visible at long [infrared wavelengths][infrared wavelengths].
Still, the colorful stars of Cepheus add to this [pretty, galactic skyscape][pretty, galactic skyscape].

## 詞彙學習（漢羅/POJ/KIP/華語/English）
- 【仙王座】Sian-ông-chō/Sian-ông-tsō/仙王座/Cepheus
- 【海馬星雲】Hái-bé-seng-hûn/Hái-bé-sing-hûn/海馬星雲/Seahorse Nebula
- 【銀河】Gîn-hô/Gîn-hô/銀河/Milky Way
- 【分子雲】hun-chú-hûn/hun-tsú-hûn/分子雲/molecular cloud
- 【低質量恆星】kē-chit-liōng hêng-chhiⁿ/kē-tsit-liōng hîng-tshinn/低質量恆星/low mass star
- 【恆星核】hêng-chhiⁿ-he̍k/hîng-tshinn-hi̍k/恆星核/stellar core
- 【崩塌】pang-lap/pang-lap/崩塌/collapse
- 【紅外線】âng-gōa-sòaⁿ/âng-guā-suànn/紅外線/infrared
- 【波段】pho-tōaⁿ/pho-tuānn/波段/wavelength


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[suggestive]:https://ui.adsabs.harvard.edu/?#abs/1916ApJ....43....1B
[dark markings of the sky]:http://adsabs.harvard.edu/cgi-bin/bib_query?1919ApJ....49....1B
[E. E. Barnard]:https://exhibit-archive.library.gatech.edu/barnard/
[within]:https://arxiv.org/abs/0809.4761
[infrared wavelengths]:https://science.nasa.gov/ems/07_infraredwaves
[pretty, galactic skyscape]:http://astro.ihermans.com/nebulae/Barnard-150/index.html


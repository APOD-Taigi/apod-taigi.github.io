---
title: 意大利 天頂 ê 白目精靈 爍爁
date: 2023-04-17
publishdate: 2023-04-17T11:45:00+0800
tags: [爍爁, 紅色精靈, 藍色噴射流, 高層大氣, 白目精靈, 電磁脈動, 電離層, 窒素, 高速攝影, 半徑]
hero: https://apod.nasa.gov/apod/fap/image/2304/Elves_Binotto_1080.jpg
summary: 天頂彼个紅色 ê 圓箍仔是啥毋？是爍爁喔！
---

{{% apod %}}

- 原始文章：[ELVES Lightning over Italy](https://apod.nasa.gov/apod/ap230417.html)
- 影像來源 kah 版權：[Valter Binotto](https://www.instagram.com/valterbinotto/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 意大利 天頂 ê 白目精靈 爍爁
天頂彼个紅色 ê 圓箍仔是啥毋？
是爍爁喔！
咱一般上捷看--著 ê [爍爁][lightning]，是雲 kah 雲之間 [足光 ê 白色爍光][bright white light]。
科學家 tī 最近 50 冬才揣著 出現 tī [高層大氣 ê 新款爍爁][types of upper-atmospheric lightning]，包括 [紅色精靈][red sprites] kah [藍色噴射流][blue jets]。
另外閣有一款 tī [高層大氣 ê 爍爁][upper atmospheric lightning] 叫做 白目精靈，伊較無啥人知影，嘛較歹翕著。
[白目精靈][ELVES 1] 去 hŏng 認為講，是 電磁脈動 ùi 含電 ê 雲 tùi 頂懸發射，kah [電離層][ionosphere] 相挵，造成 [窒素][nitrogen] 分子發光 ê 結果。
[相片][pictured] 內底是 [紅色 ê 白目精靈 圓箍仔][red ELVES ring]，伊 ê 半徑差不多是 350 公里大，tī 天頂 100 公里懸 ê 所在，是三月底 tī [意大利][Italy] [Possagno][Possagno] 翕著--ê。
欲翕 [白目精靈][ELVES 2]，毋但愛足有經驗，而且愛用高速攝影技術，用 [干焦][only] 0.001 秒 ê 速度來翕，才翕會著。

## [POJ] I-tá-lī thiⁿ-téng ê Pe̍h-ba̍k-cheng-lêng sih-nah
Thiⁿ-téng hit-ê âng-sek ê îⁿ-kho͘-á sī siáⁿ-mi̍h?
Sī sih-nah o͘h！
Lán it-poaⁿ siōng chia̍p khòaⁿ--tio̍h ê sih-nah, sī hûn kah hûn chi-kan chiok kng ê pe̍h-sek sih-kng.
Kho-ha̍k-ka tī chòe-kīn 50 tang chiah chhōe-tio̍h chhut-hiān tī ko-chân-tāi-khì ê sin khoán sih-nah, pau-koat Âng-sek-cheng-lêng kah Nâ-sek-phùn-siā-liû.
Lēng-gōa koh-ū chi̍t-khoán tī ko-chân-tāi-khì ê sih-nah kiò-chò Pe̍h-ba̍k-cheng-lêng, i khah bô sáⁿ lâng chai-iáⁿ, mā khah phái hip-tio̍h.
Pe̍h-ba̍k-cheng-lêng khì hŏng jīn-ûi kóng, sī tiān-chû me̍h-tōng ùi kâm tiān ê hûn tùi téng-koân hoat-siā, kah tiān-lī-chân sio-lòng, chō-sêng chit-sò͘ hun-chú hoat-kng ê kiat-kò͘.
Siòng-phìⁿ lāi-té sī âng-sek ê Pe̍h-ba̍k-cheng-lêng îⁿ-kho͘-á, i ê pòaⁿ-kèng chha-put-to sī 350 kong-lí tōa, tī thiⁿ-téng 100 kong-lí koân ê só͘-chāi, sī saⁿ-goe̍h-té tī I-tá-lī Possagno hip-tio̍h--ê.
Be̍h hip Pe̍h-ba̍k-cheng-lêng, m̄-nā ài chiok ū keng-giām, jî-chhiáⁿ ài iōng ko-sok-liap-iáⁿ ki-su̍t, iōng kan-na 0.001 bió ê sok-tō͘ lâi hip, chiah hip ē tio̍h.

## [KIP] I-tá-lī thinn-tíng ê Pe̍h-ba̍k-tsing-lîng sih-nah
Thinn-tíng hit-ê âng-sik ê înn-khoo-á sī siánn-mi̍h?
Sī sih-nah ooh！
Lán it-puann siōng tsia̍p khuànn--tio̍h ê sih-nah, sī hûn kah hûn tsi-kan tsiok kng ê pe̍h-sik sih-kng.
Kho-ha̍k-ka tī tsuè-kīn 50 tang tsiah tshuē-tio̍h tshut-hiān tī ko-tsân-tāi-khì ê sin khuán sih-nah, pau-kuat Âng-sik-tsing-lîng kah Nâ-sik-phùn-siā-liû.
Līng-guā koh-ū tsi̍t-khuán tī ko-tsân-tāi-khì ê sih-nah kiò-tsò Pe̍h-ba̍k-tsing-lîng, i khah bô sánn lâng tsai-iánn, mā khah phái hip-tio̍h.
Pe̍h-ba̍k-tsing-lîng khì hŏng jīn-uî kóng, sī tiān-tsû me̍h-tōng uì kâm tiān ê hûn tuì tíng-kuân huat-siā, kah tiān-lī-tsân sio-lòng, tsō-sîng tsit-sòo hun-tsú huat-kng ê kiat-kòo.
Siòng-phìnn lāi-té sī âng-sik ê Pe̍h-ba̍k-tsing-lîng înn-khoo-á, i ê puànn-kìng tsha-put-to sī 350 kong-lí tuā, tī thinn-tíng 100 kong-lí kuân ê sóo-tsāi, sī sann-gue̍h-té tī I-tá-lī Possagno hip-tio̍h--ê.
Be̍h hip Pe̍h-ba̍k-tsing-lîng, m̄-nā ài tsiok ū king-giām, jî-tshiánn ài iōng ko-sok-liap-iánn ki-su̍t, iōng kan-na 0.001 bió ê sok-tōo lâi hip, tsiah hip ē tio̍h.

## [English] ELVES Lightning over Italy
What's that red ring in the sky?
Lightning.
The most commonly seen type of [lightning][lightning] involves flashes of [bright white light][bright white light] between clouds.
Over the past 50 years, though, other [types of upper-atmospheric lightning][types of upper-atmospheric lightning] have been confirmed, including [red sprites][red sprites] and [blue jets][blue jets].
Less well known and harder to photograph is a different type of [upper atmospheric lightning][upper atmospheric lightning] known as ELVES.
[ELVES][ELVES 1] are thought to be created when an electromagnetic pulse shoots upward from charged clouds and impacts the [ionosphere][ionosphere], causing [nitrogen][nitrogen] molecules to glow.
The [red ELVES ring][red ELVES ring] [pictured][pictured] had a radius of about 350 km and was captured in late March about 100 kilometers above [Possagno][Possagno], [Italy][Italy].
Years of experience and ultra-fast photography was used to capture this [ELVES][ELVES 2] -- which lasted [only][only] about 0.001 second.

## 詞彙學習（漢羅/POJ/KIP/華語/English）
- 【爍爁】sih-nah/sih-nah/閃電/lightning
- 【紅色精靈】Âng-sek-cheng-lêng/Âng-sik-tsing-lîng/紅色精靈/Red sprites
- 【藍色噴射流】Nâ-sek-phùn-siā-liû/Nâ-sik-phùn-siā-liû/藍色噴射流/Blue jets
- 【高層大氣】ko-chân-tāi-khì/ko-tsân-tāi-khì/高層大氣lo/upper-atmosphere
- 【白目精靈】Pe̍h-ba̍k-cheng-lêng/Pe̍h-ba̍k-tsing-lîng/淘氣精靈/ELVES
- 【電磁脈動】tiān-chû me̍h-tōng/tiān-tsû me̍h-tōng/電磁脈動/electromagnetic pulse
- 【電離層】tiān-lī-chân/tiān-lī-tsân/電離層/ionosphere
- 【窒素】chit-sò͘/tsit-sòo/氮/nitrogen
- 【高速攝影】ko-sok-liap-iáⁿ/ko-sok-liap-iánn/超快攝影/ultra-fast photography
- 【半徑】pòaⁿ-kèng/puànn-kìng/半徑/radius
- 【0.001 秒】khòng tiàm khòng-khòng-it bió/khòng tiàm khòng-khòng-it bió/0.001 秒/0.001 second

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[lightning]:https://www.lightningmaps.org/
[bright white light]:https://apod.nasa.gov/apod/ap210524.html
[types of upper-atmospheric lightning]:https://en.wikipedia.org/wiki/Upper-atmospheric_lightning#/media/File:Lightning_sprites.jpg
[red sprites]:https://apod.nasa.gov/apod/ap210330.html
[blue jets]:https://apod.nasa.gov/apod/ap160823.html
[upper atmospheric lightning]:https://en.wikipedia.org/wiki/Upper-atmospheric_lightning
[ELVES 1]:https://malevus.com/elves/
[ionosphere]:https://solarsystem.nasa.gov/news/1127/10-things-to-know-about-the-ionosphere/
[nitrogen]:https://climate.nasa.gov/news/2491/10-interesting-things-about-air/
[red ELVES ring]:https://en.wikipedia.org/wiki/Upper-atmospheric_lightning#/media/File:ELVES_photo_by_Valter_Binotto_27-Mar-2023.jpg
[pictured]:https://www.instagram.com/p/CqpwfZct3Lg/
[Possagno]:https://youtu.be/hNsp_rAC8Kk
[Italy]:https://en.wikipedia.org/wiki/Italy
[ELVES 2]:https://en.wikipedia.org/wiki/Upper-atmospheric_lightning#Elves
[only]:https://media.istockphoto.com/id/453035943/photo/dog-using-computer.jpg?s=612x612&w=0&k=20&c=XYS1h9jwgZmlELdbcBSLyHT1Au1Tx-WXxRJZSXOIE_E=

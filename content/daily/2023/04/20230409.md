---
title: 卵星雲 ê 偏振光
date: 2023-04-09
publishdate: 2023-04-09T11:45:00+0800
tags: [free2share, 卵星雲, 偏振光,白矮星,前行星形星雲, 天鵝座, 偏振, Hubble 先進巡天 Kha-mé-lah, 復活節卵, 閣活節卵]
hero: https://apod.nasa.gov/apod/fap/image/2304/egg_hst_0c1099.jpg
summary: 卵星雲中央有一粒恆星 ùi 這粒宇宙卵生出來，伊 kā 氣體塗粉殼 擲出去，沓沓仔演化做白矮星。
---

{{% apod %}}

- 原始文章：[The Egg Nebula in Polarized Light](https://apod.nasa.gov/apod/ap230409.html)
- 影像來源：[Hubble Heritage Team](http://heritage.stsci.edu/public/commonpages/hhp.html) ([STScI](http://www.stsci.edu/) / [AURA](http://www.aura-astronomy.org/)), [W. Sparks](http://heritage.stsci.edu/2003/09/bio/bio_sparks.html) ([STScI](http://www.stsci.edu/)) & [R. Sahai](http://heritage.stsci.edu/2003/09/bio/bio_sahai.html) ([JPL](http://www.jpl.nasa.gov/)), [NASA](http://www.nasa.gov/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 卵星雲 ê 偏振光
[卵星雲][Egg Nebula] ê 中央有啥物？
卵星雲中央有一粒恆星 ùi 這粒宇宙卵生出來，伊 kā 氣體塗粉殼 擲出去，沓沓仔演化做 [白矮星][white dwarf]。
卵星雲是快速演化 ê 前 [行星形星雲][planetary nebula]，大細差不多有 1 光年，就 tī 北方 ê 天鵝座遐。
較厚 ê 塗粉 kā 視線中央 ê 恆星閘牢矣，毋過較遠 ê 塗粉殼會反射中央恆星 ê 光。
[光 ê 偏振][Light vibrating] 是相對 逐粒塗粉粒、中央恆星、kah 觀測者 定義 ê 平面來講。
光 [反射][preferentially reflected] 這个平面造成 ê 效應，就叫做偏振。
咱若是量卵星雲 ê 偏振光角度，就會使知影藏 tī 內底彼粒天體 ê 位置。
這張影像是 2003 年 [Hubble][Taken by Hubble's] 先進巡天 Kha-mé-lah 翕--ê。
科學家 kā 這粒「卵」漆做「復活節卵」ê 色彩 ê 原因，是為著欲 [強調][highlight] [偏振][polarization] ê 方向。

## [POJ] Nn̄g-seng-hûn ê Phian-chìn-kng
Nn̄g-seng-hûn ê tiong-ng ū siáⁿ-mi̍h?
Nn̄g-seng-hûn tiong-ng ū chi̍t-lia̍p hêng-chheⁿ ùi chit-lia̍p ú-tiū-nn̄g seⁿ--chhut-lâi, i kā khì-thé thô͘-hún khak tàn--chhut-khì, tau̍h-tau̍h-á ián-hòa chò pe̍h-é-chheⁿ.
Nn̄g-seng-hûn sī khoài-sok ián-hòa ê chiân-kiâⁿ-chheⁿ-hêng seng-hûn, tōa-sè chha-put-to ū 1 kng-nî, to̍h tī pak-hong ê Thian-gô-chō hiah.
Khah kāu ê thô͘-hún kā sī-sòaⁿ tiong-ng ê hêng-chheⁿ cha̍h-tiâu--ah, m̄-koh khah hn̄g ê thô͘-hún-khak ē hoán-siā tiong-ng hêng-chheⁿ ê kng.
Kng ê phian-chìn sī siong-tùi ta̍k-lia̍p thô͘-hún-lia̍p, tiong-ng hêng-chheⁿ, kah koan-chhek-chiá tēng-gī ê pêⁿ-bīn lâi kóng.
Kng hoán-siā chit-ê pêⁿ-bīn chō-sêng ê hāu-èng, to̍h kiò-chò phian-chìn.
Lán nā-sī niû Nn̄g-seng-hûn ê phian-chìn-kng kak-tō͘, to̍h ē-sái chai-iáⁿ chhàng tī lāi-té hit-lia̍p thian-thé ê ūi-tì.
Chit-tiuⁿ iáⁿ-siōng sī 2003 nî Hubble Sian-chìn Sûn-thian Kha-mé-lah hip--ê.
Kho-ha̍k-ka kā  chit-lia̍p "Nn̄g" chhat-chò "Koh-oa̍h-chiat-nn̄g" ê goân-in, sī ūi-tio̍h beh kiông-tiāu phian-chìn ê hong-hiòng.

## [KIP] Nn̄g-sing-hûn ê Phian-tsìn-kng
Nn̄g-sing-hûn ê tiong-ng ū siánn-mi̍h?
Nn̄g-sing-hûn tiong-ng ū tsi̍t-lia̍p hîng-tshenn uì tsit-lia̍p ú-tiū-nn̄g senn--tshut-lâi, i kā khì-thé thôo-hún khak tàn--tshut-khì, ta̍uh-ta̍uh-á ián-huà tsò pe̍h-é-tshenn.
Nn̄g-sing-hûn sī khuài-sok ián-huà ê tsiân-kiânn-tshenn-hîng sing-hûn, tuā-sè tsha-put-to ū 1 kng-nî, to̍h tī pak-hong ê Thian-gô-tsō hiah.
Khah kāu ê thôo-hún kā sī-suànn tiong-ng ê hîng-tshenn tsa̍h-tiâu--ah, m̄-koh khah hn̄g ê thôo-hún-khak ē huán-siā tiong-ng hîng-tshenn ê kng.
Kng ê phian-tsìn sī siong-tuì ta̍k-lia̍p thôo-hún-lia̍p, tiong-ng hîng-tshenn, kah kuan-tshik-tsiá tīng-gī ê pênn-bīn lâi kóng.
Kng huán-siā tsit-ê pênn-bīn tsō-sîng ê hāu-ìng, to̍h kiò-tsò phian-tsìn.
Lán nā-sī niû Nn̄g-sing-hûn ê phian-tsìn-kng kak-tōo, to̍h ē-sái tsai-iánn tshàng tī lāi-té hit-lia̍p thian-thé ê uī-tì.
Tsit-tiunn iánn-siōng sī 2003 nî Hubble Sian-tsìn Sûn-thian Kha-mé-lah hip--ê.
Kho-ha̍k-ka kā  tsit-lia̍p "Nn̄g" tshat-tsò "Koh-ua̍h-tsiat-nn̄g" ê guân-in, sī uī-tio̍h beh kiông-tiāu phian-tsìn ê hong-hiòng.

## [English] The Egg Nebula in Polarized Light
Where is the center of the [Egg Nebula][Egg Nebula]?
Emerging from a cosmic egg, the star in the center of the Egg Nebula is casting away shells of gas and dust as it slowly transforms itself into a [white dwarf][white dwarf] star.
The Egg Nebula is a rapidly evolving pre-[planetary nebula][planetary nebula] spanning about one light year toward the northern constellation Cygnus.
Thick dust blocks the center star from view, while the dust shells farther out reflect light from this star.
[Light vibrating][Light vibrating] in the plane defined by each dust grain, the central star, and the observer is [preferentially reflected][preferentially reflected], causing an effect known as polarization.
Measuring the orientation of the polarized light for the Egg Nebula gives clues to location of the hidden source.
[Taken by Hubble's][Taken by Hubble's] Advanced Camera for Surveys in 2003, this image is rendered in artifical "Easter-Egg" colors coded to [highlight][highlight] the orientation of [polarization][polarization].

## 詞彙學習（漢羅/POJ/KIP/華語/English）
- 【卵星雲】Nn̄g-seng-hûn/Nn̄g-sing-hûn/蛋星雲/Egg Nebula
- 【偏振光】phian-chìn-kng/phian-tsìn-kng/偏振光/Polarized Light
- 【白矮星】pe̍h-é-chheⁿ/pe̍h-é-tshenn/白矮星/white dwarf star
- 【前行星形星雲】chiân-kiâⁿ-chheⁿ-hêng seng-hûn/tsiân-kiânn-tshenn-hîng sing-hûn/前行星狀星雲/pre-planetary nebula
- 【天鵝座】Thian-gô-chō/Thian-gô-tsō/天鵝座/Cygnus
- 【偏振】phian-chìn/phian-tsìn/偏振/polarization
- 【Hubble 先進巡天 Kha-mé-lah】Hubble Sian-chìn Sûn-thian Kha-mé-lah/Hubble Sian-tsìn Sûn-thian Kha-mé-lah/先進巡天相機/Hubble's Advanced Camera
- 【復活節卵】Koh-oa̍h-chiat-nn̄g/Koh-ua̍h-tsiat-nn̄g/復活節蛋/Easter-Egg
- 【閣活節卵】Koh-oa̍h-chiat-nn̄g/Koh-ua̍h-tsiat-nn̄g/復活節蛋/Easter-Egg

{{% /apod %}}
[An-Li Tsai]: thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Egg Nebula]:https://hubblesite.org/contents/media/images/1997/11/475-Image.html
[white dwarf]:https://ui.adsabs.harvard.edu/abs/1978PASA....3..220B/abstract
[planetary nebula]:https://en.wikipedia.org/wiki/Planetary_nebula
[Light vibrating]:https://svs.gsfc.nasa.gov/4580
[preferentially reflected]:http://hyperphysics.phy-astr.gsu.edu/hbase/phyopt/polar.html
[Taken by Hubble's]:https://hubblesite.org/contents/media/images/2003/09/1305-Image.html
[highlight]:https://hubblesite.org/contents/media/images/1997/11/475-Image.html
[polarization]:https://www.nasa.gov/stem-ed-resources/polarization-of-light.html

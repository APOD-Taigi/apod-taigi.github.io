---
title: Olympus 山：太陽系上大 ê 火山
date: 2023-04-04
publishdate: 2023-04-04T11:45:00+0800
tags: [Olympus 山, 太陽系, 火星, 聖母峰, 重力, 火山鍊, 盾形火山, 流體, 熔岩, 靜態, 表面地殼, 歐洲太空總署, ESA, 火星快車太空船, 夏威夷]
hero: https://apod.nasa.gov/apod/fap/image/2304/OlympusMons_MarsExpress_960.jpg
summary: 雖罔講 Olympus 山 比地球 ê Everest 山較懸三倍，毋過對地球人來講伊袂傷歹 peh，因為這粒火山袂傷崎，火星 ê 重力嘛無遐爾強。
---

{{% apod %}}

- 原始文章：[Olympus Mons: Largest Volcano in the Solar System](https://apod.nasa.gov/apod/ap230404.html)
- 影像來源：[ESA](https://www.esa.int/), [DLR](https://www.dlr.de/EN/organisation-dlr/dlr/dlr-at-a-glance.html), [FU Berlin](https://www.fu-berlin.de/), [Mars Express](https://www.esa.int/Science_Exploration/Space_Science/Mars_Express); 資料處理 & [CC BY 2.0 License](https://creativecommons.org/licenses/by/2.0/): [Andrea Luck](https://twitter.com/andrluck)
- 天頂予你 ê 禮物：[你 ê APOD 生日相片是啥毋?](https://apod.nasa.gov/apod/calendar/allyears.html) (post 1995)
- 台文翻譯：[An-Li Tsai][An-Li Tsai] ([NCU][NCU])

## [漢羅] Olympus 山：太陽系上大 ê 火山
太陽系上大 ê 火山 tī 火星。
雖罔講 [Olympus 山][Olympus Mons 1] 比地球 ê [聖母峰][Mount Everest] 較懸三倍，毋過 [對地球人來講][humans to climb] 伊袂傷歹 peh，因為這粒火山袂傷崎，火星 ê 重力嘛無遐爾強。
是講 Olympus 山 ê 範圍比 規个 [夏威夷 ê 火山鍊][Hawaiian volcano chain] 範圍閣較大，毋過平均來講，[Olympus 山][Olympus Mons 2] 無蓋崎，一擺才 peh 懸幾若度爾爾。
[Olympus 山][Olympus Mons 3] 是一粒足大 ê [盾形火山][shield volcano]，是足久以前 ê 流體熔岩 做--出來--ê。
這是因為火星有 [相對靜態][relatively static] ê 表面地殼，予伊有法度 tī 久長 ê 時間內，沓沓仔疊出這粒火山。
上尾一擺 ê 火山 [爆發][eruption]，應該是 2500 萬年前發生--ê。
[這張影像][featured image] 是 歐洲太空總署 (ESA) ê [火星快車][Mars Express] 機器人太空船 翕--ê。
伊這馬猶繼續踅火星這粒 [紅色行星][Red Planet] 咧行。

## [POJ] Olympus soaⁿ: Thài-iông-hē siōng tōa ê Hóe-soaⁿ
Thài-iông-hē siōng tōa ê hóe-soaⁿ tī Hóe-chheⁿ.
Sui-bóng kóng Olympus soaⁿ pí Tē-kiû ê Sèng-bú-hong khah koân saⁿ pōe, m̄-koh tùi Tē-kiû-lâng lâi kóng i bōe siuⁿ pháiⁿ peh, in-ūi chit-lia̍p hóe-soaⁿ bōe siuⁿ kiā, Hóe-chheⁿ ê tiōng-le̍k mā bô hiah-nī kiông.
Sī kóng Olympus soaⁿ ê hoān-ûi pí kui-ê Hā-óa-ih ê hóe-soaⁿ-liān hoān-ûi koh khah tōa, m̄-koh pêng-kun lâi kóng, Olympus soaⁿ bô kài kiā, chi̍t-pái chiah peh-koân kúi-ā tō͘ niā-niā.
Olympus soaⁿ sī chi̍t-lia̍p chiok tōa ê tún-hêng hóe-soaⁿ, sī chiok kú í-chêng ê liû-thé iông-giâm chò--chhut-lâi--ê.
Che sī in-ūi Hóe-chheⁿ ū siong-tùi chēng-thài ê piáu-bīn tē-khak, hô͘ i ū hoat-tō͘ tī kú-tn̂g ê sî-kan lāi, tau̍h-tau̍h-á tha̍h-chhut chit-lia̍p hóe-soaⁿ.
Siōng bóe chi̍t-pái ê hóe-soaⁿ po̍k-hoat, èng-kai sī 2500 bān nî-chêng hoat-seng--ê.
Chit-tiuⁿ iáⁿ-siōng sī Au-chiu Thài-khong Chóng-sú (ESA) ê Hóe-chheⁿ Khoài-chhia ke-khì-lâng thài-khong-chûn hip--ê.
I chit-má iáu kè-sio̍k se̍h Hóe-chheⁿ chit-lia̍p âng-sek kiâⁿ-chheⁿ leh kiâⁿ.

## [KIP] Olympus suann: Thài-iông-hē siōng tuā ê Hué-suann
Thài-iông-hē siōng tuā ê hué-suann tī Hué-tshenn.
Sui-bóng kóng Olympus suann pí Tē-kiû ê Sìng-bú-hong khah kuân sann puē, m̄-koh tuì Tē-kiû-lâng lâi kóng i buē siunn pháinn peh, in-uī tsit-lia̍p hué-suann buē siunn kiā, Hué-tshenn ê tiōng-li̍k mā bô hiah-nī kiông.
Sī kóng Olympus suann ê huān-uî pí kui-ê Hā-uá-ih ê hué-suann-liān huān-uî koh khah tuā, m̄-koh pîng-kun lâi kóng, Olympus suann bô kài kiā, tsi̍t-pái tsiah peh-kuân kuí-ā tōo niā-niā.
Olympus suann sī tsi̍t-lia̍p tsiok tuā ê tún-hîng hué-suann, sī tsiok kú í-tsîng ê liû-thé iông-giâm tsò--tshut-lâi--ê.
Tse sī in-uī Hué-tshenn ū siong-tuì tsīng-thài ê piáu-bīn tē-khak, hôo i ū huat-tōo tī kú-tn̂g ê sî-kan lāi, ta̍uh-ta̍uh-á tha̍h-tshut tsit-lia̍p hué-suann.
Siōng bué tsi̍t-pái ê hué-suann po̍k-huat, ìng-kai sī 2500 bān nî-tsîng huat-sing--ê.
Tsit-tiunn iánn-siōng sī Au-tsiu Thài-khong Tsóng-sú (ESA) ê Hué-tshenn Khuài-tshia ke-khì-lâng thài-khong-tsûn hip--ê.
I tsit-má iáu kè-sio̍k se̍h Hué-tshenn tsit-lia̍p âng-sik kiânn-tshenn leh kiânn.

## [English] Olympus Mons: Largest Volcano in the Solar System
The largest volcano in our Solar System is on Mars.
Although three times higher than Earth's [Mount Everest][Mount Everest], [Olympus Mons][Olympus Mons 1] will not be difficult for [humans to climb][humans to climb] because of the volcano's shallow slopes and Mars' low gravity.
Covering an area greater than the entire [Hawaiian volcano chain][Hawaiian volcano chain], the slopes of [Olympus Mons][Olympus Mons 2] typically rise only a few degrees at a time.
[Olympus Mons][Olympus Mons 3] is an immense [shield volcano][shield volcano], built long ago by fluid lava.
A [relatively static][relatively static] surface crust allowed it to build up over time.
Its last [eruption][eruption] is thought to have been about 25 million years ago.
The [featured image][featured image] was taken by the European Space Agency's robotic [Mars Express][Mars Express] spacecraft currently orbiting the [Red Planet][Red Planet].

## 詞彙學習（漢羅/POJ/KIP/華語/English）
- 【Olympus 山】Olympus soaⁿ/Olympus suann/奧林匹斯山/Olympus Mons
- 【聖母峰】Sèng-bú-hong/Sìng-bú-hong/聖母峰/Mount Everest
- 【太陽系】Thài-iông-hē/Thài-iông-hē/太陽系/Solar System
- 【火星】Hóe-chheⁿ/Hué-tshenn/火星/Mars
- 【重力】tiōng-le̍k/tiōng-li̍k/重力/gravity
- 【火山鍊】hóe-soaⁿ-liān/hué-suann-liān/火山鏈/volcano chain
- 【盾形火山】tún-hêng hóe-soaⁿ/tún-hîng hué-suann/盾形火山/shield volcano
- 【流體】liû-thé/liû-thé/流體/fluid
- 【熔岩】iông-giâm/iông-giâm/熔岩/lava
- 【靜態】chēng-thài/tsīng-thài/靜態/static
- 【表面地殼】tē-bīn tē-khak/tē-bīn tē-khak/表面地殼/surface crust
- 【歐洲太空總署】Au-chiu Thài-khong Chóng-sú/Au-tsiu Thài-khong Tsóng-sú/歐洲太空總署/the European Space Agency (ESA)
- 【火星快車太空船】Hóe-chheⁿ Khoài-chhia thài-khong-chûn/Hué-tshenn Khuài-tshia thài-khong-tsûn/火星快車太空船/Mars Express spacecraft
- 【爆發】po̍k-hoat/po̍k-huat/爆發/eruption
- 【夏威夷】Hā-óa-ih/Hā-uá-ih/夏威夷/Hawaii


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Mount Everest]:https://apod.nasa.gov/apod/ap110417.html
[Olympus Mons 1]:https://mars.nasa.gov/gallery/atlas/olympus-mons.html
[humans to climb]:https://apod.nasa.gov/apod/ap230326.html
[Hawaiian volcano chain]:https://apod.nasa.gov/apod/ap951216.html
[Olympus Mons 2]:https://youtu.be/QXpzNNARzGI
[Olympus Mons 3]:https://en.wikipedia.org/wiki/Olympus_Mons
[shield volcano]:https://www.nps.gov/articles/000/shield-volcanoes.htm
[relatively static]:https://www.rd.com/wp-content/uploads/2020/06/GettyImages-845712410.jpg
[eruption]:https://spaceplace.nasa.gov/volcanoes2/
[featured image]:https://www.flickr.com/photos/192271236@N03/52770375578/in/pool-apods/
[Mars Express]:https://en.wikipedia.org/wiki/Mars_Express
[Red Planet]:https://www.nasa.gov/feature/goddard/2021/nasa-confirms-thousands-of-massive-ancient-volcanic-eruptions-on-mars



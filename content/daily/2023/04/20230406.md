---
title: 人族一號火箭 用 液氧甲烷 點火發射
date: 2023-04-06
publishdate: 2023-04-06T11:45:00+0800
tags: [free2share, 人族一號, 相對論太空公司, 火箭, 3D 列印, 液氧甲烷, 低溫, 燃料, 液態甲烷, 液態酸素, Aeon 一號, iăn-jín, 火星]
hero: https://apod.nasa.gov/apod/fap/image/2304/2023-03-22_Terran-1-GLHF_Kraus_thumb.jpg
summary: 相對論太空公司製造 ê 人族一號火箭，伊 ê 零件大部份攏是 3D 列印做出來--ê。
categories: [podcast]
vocals: [阿錕]
---

{{% apod %}}

- 原始文章：[Terran 1 Burns Methalox](https://apod.nasa.gov/apod/ap230406.html)
- 影像來源：[Relativity](https://www.relativityspace.com/) / [John Kraus](https://www.johnkrausphotos.com/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cljekcap200yn01vn9wyk5azi" >}}

## [漢羅] 人族一號火箭 用 液氧甲烷 點火發射
[相對論太空公司製造 ê 人族一號火箭][Relativity's Terran 1 Rocket] ê 零件大部份攏是 3D 列印做--出來--ê。
伊提來燒 ê 低溫火箭燃料，是液態甲烷 kah 液態酸素 ê 合成物，叫做 液氧甲烷。
這是 [人族一號火箭][Terran 1 launch] tī 3 月 22 暗暝 ùi 美國 Cape Canaveral 發射 ê 特寫相片。
這張夭壽媠 ê 相片，有翕著 9 管 Aeon 一號 iăn-jín 噴出足強 ê 藍色廢氣 kah 做伙落--落來 ê 冰角。
這擺飛，算是有成功。
[這隻創新火箭有達成 ê 任務是][the inovative rocket achieved]：有 kā 主 iăn-jín 禁 khiài，嘛有 kā 無仝節火箭分--開。
毋過第二節火箭點火了後發生問題，所以就無飛到按算欲飛入去 ê 軌道。
是講，人族一號火箭 無按算欲 [飛去火星][travel to Mars]。
毋過伊用 ê [燃料是液氧甲烷][methalox fuel]，是 ùi 甲烷 kah 液態酸素 合成--ê，而且這會當 tī 火星頂懸揣著原料 kā 做--出來。
按呢就會使 tī 火星頂懸製造 [液氧甲烷][Methalox]，予欲轉來地球 ê 火箭提來做燃料使用。

## [POJ] Jîn-cho̍k-it-hō Hóe-chìⁿ iōng E̍k-ióng Kah-oân tiám-hóe hoat-siā
Siong-tùi-lūn Thài-khong kong-si chè-chō ê Jîn-cho̍k-it-hō hóe-chìⁿ ê lêng-kiāⁿ tāi-pō͘-hūn lóng sī 3D lia̍t-ìn chò--chhut-lâi--ê.
I thê-lâi sio ê kē-un hóe-chìⁿ jiân-liāu, sī e̍k-thài kah-oân kah e̍k-thài sàng-sò͘ ê ha̍p-sêng-bu̍t, kiò-chò e̍k-ióng kah-oân.
Che sī Jîn-cho̍k-it-hō hóe-chìⁿ tī 3 goe̍h 22 àm-mî ùi Bí-kok Cape Canaveral hoat-siā ê te̍k-siá siòng-phìⁿ.
Chit-tiuⁿ iáu-siū súi ê siòng-phìⁿ, ū hip-tio̍h 9 kóng Aeon it-hō iăn-jín phùn-chhut chiok kiông ê nâ-sek hùi-khì kah chò-hóe lak--lo̍h-lâi ê peng-kak.
Chit-pái poe, sǹg sī ū sêng-kong.
Chit-ki chhòng-sin hóe-chìⁿ ū ta̍t-sêng ê jīm-bū sī: ū kā chú iăn-jín khìm khiài, mā ū kā bô kāng chat hóe-chìⁿ pun--khui
M̄-koh tē-jī-chat hóe-chìⁿ tiám-hóe liáu-āu hoat-seng būn-tê, só͘-í to̍h bô poe kàu àn-sǹg beh poe ji̍p-khì ê kúi-tō.
Sī kóng, Jîn-cho̍k-it-hō hóe-chìⁿ bô àn-sǹg beh poe khì Hóe-chheⁿ.
M̄-koh i iōng ê jiân-liāu sī e̍k-ióng kah-oân, sī ùi kah-oân kah e̍k-thài sàng-sò͘ ha̍p-sêng--ê, jî-chhiáⁿ che ē-tàng tī Hóe-chheⁿ téng-koân chhōe-tio̍h goân-liāu kā chò--chhut-lâi.
Án-ni to̍h ē-sái tī Hóe-chheⁿ téng-koân chè-chō e̍k-ióng kah-oân, hō͘ beh tńg-lâi Tē-kiû ê hóe-chìⁿ thê-lâi chò jiân-liāu sú-iōng.

## [KIP] Jîn-tso̍k-it-hō Hué-tsìnn iōng I̍k-ióng Kah-uân tiám-hué huat-siā
Siong-tuì-lūn Thài-khong kong-si tsè-tsō ê Jîn-tso̍k-it-hō hué-tsìnn ê lîng-kiānn tāi-pōo-hūn lóng sī 3D lia̍t-ìn tsò--tshut-lâi--ê.
I thê-lâi sio ê kē-un hué-tsìnn jiân-liāu, sī i̍k-thài kah-uân kah i̍k-thài sàng-sòo ê ha̍p-sîng-bu̍t, kiò-tsò i̍k-ióng kah-uân.
Tse sī Jîn-tso̍k-it-hō hué-tsìnn tī 3 gue̍h 22 àm-mî uì Bí-kok Cape Canaveral huat-siā ê ti̍k-siá siòng-phìnn.
Tsit-tiunn iáu-siū suí ê siòng-phìnn, ū hip-tio̍h 9 kóng Aeon it-hō iăn-jín phùn-tshut tsiok kiông ê nâ-sik huì-khì kah tsò-hué lak--lo̍h-lâi ê ping-kak.
Tsit-pái pue, sǹg sī ū sîng-kong.
Tsit-ki tshòng-sin hué-tsìnn ū ta̍t-sîng ê jīm-bū sī: ū kā tsú iăn-jín khìm khiài, mā ū kā bô kāng tsat hué-tsìnn pun--khui
M̄-koh tē-jī-tsat hué-tsìnn tiám-hué liáu-āu huat-sing būn-tê, sóo-í to̍h bô pue kàu àn-sǹg beh pue ji̍p-khì ê kuí-tō.
Sī kóng, Jîn-tso̍k-it-hō hué-tsìnn bô àn-sǹg beh pue khì Hué-tshenn.
M̄-koh i iōng ê jiân-liāu sī i̍k-ióng kah-uân, sī uì kah-uân kah i̍k-thài sàng-sòo ha̍p-sîng--ê, jî-tshiánn tse ē-tàng tī Hué-tshenn tíng-kuân tshuē-tio̍h guân-liāu kā tsò--tshut-lâi.
Án-ni to̍h ē-sái tī Hué-tshenn tíng-kuân tsè-tsō i̍k-ióng kah-uân, hōo beh tńg-lâi Tē-kiû ê hué-tsìnn thê-lâi tsò jiân-liāu sú-iōng.

## [English] Terran 1 Burns Methalox
[Relativity's Terran 1 Rocket][Relativity's Terran 1 Rocket] is mostly 3D-printed.
It burns a cryogenic c fuel composed of liquid methane and liquid oxygen (methalox).
In this close-up of a [Terran 1 launch][Terran 1 launch] on the night of March 22 from Cape Canaveral, icy chunks fall through the stunning frame as intense blue exhaust streams from its nine Aeon 1 engines.
In a largely successful flight [the inovative rocket achieved][the inovative rocket achieved] main engine cutoff and stage separation but fell short of orbit after an anomaly at the beginning of its second stage flight.
Of course this Terran 1 rocket was never intended to [travel to Mars][travel to Mars].
Still, the methane and liquid oxygen components of its [methalox fuel][methalox fuel] can be made solely from materials found on the Red Planet.
[Methalox][Methalox] manufactured on Mars could be used as fuel for rockets returning to planet Earth.

## 詞彙學習（漢羅/POJ/KIP/華語/English）
- 【人族一號】Jîn-cho̍k-it-hō/Jîn-tso̍k-it-hō/人族一號/Terran 1
- 【火箭】hóe-chìⁿ/hué-tsìnn/火箭/rocket
- 【液氧甲烷】ek-ióng kah-oân/ik-ióng kah-uân/液氧甲烷/Methalox
- 【低溫】kē-un/kē-un/低溫/cryogenic
- 【燃料】jiân-liāu/jiân-liāu/燃料/fuel
- 【液態甲烷】e̍k-thài kah-oân/i̍k-thài kah-uân/液態甲烷/liquid methane
- 【液態酸素】e̍k-thài sàng-sò͘/i̍k-thài sàng-sòo/液態氧/liquid oxygen
- 【Aeon 一號】Aeon it hō/Aeon it hō/Aeon 一號/Aeon 1
- 【iăn-jín】iăn-jín/ia̋n jín/引擎/engines
- 【火星】Hóe-chheⁿ/Hué-tshenn/火星/Mars
- 【相對論太空公司】Siong-tùi-lūn Thài-khong kong-si/Siong-tuì-lūn Thài-khong kong-si/相對論太空公司/Relativity
- 【3D 列印】saⁿ D lia̍t-ìn/sann D lia̍t-ìn/3D 列印/3D-printed

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Relativity's Terran 1 Rocket]:https://www.relativityspace.com/rockets
[Terran 1 launch]:https://www.relativityspace.com/
[the inovative rocket achieved]:https://www.universetoday.com/160699/success-and-failure-relativity-space-launches-its-terran-1-but-the-rocket-fails-to-reach-orbit-however-the-launch-photos-are-incredible/
[travel to Mars]:https://mars.nasa.gov/
[methalox fuel]:https://en.wikipedia.org/wiki/Liquid_rocket_propellant#Methane
[Methalox]:https://www.nasa.gov/centers/marshall/news/releases/2015/nasa-tests-methane-powered-engine-components-for-next-generation-landers.html



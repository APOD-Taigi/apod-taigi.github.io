---
title: IC 443：海䖳星雲
date: 2023-12-26
publishdate: 2023-12-26T11:45:00+0800
tags: [IC 443, 海䖳星雲, 雙子座 Eta, 雙生仔座 Eta, 超新星殘骸, 屑仔雲, 毛蟹星雲, 中子星, 崩塌]
hero: https://apod.nasa.gov/apod/image/2312/Jellyfish_Payne_7846.jpg
summary: 是按怎有一隻海䖳 tī 恆星海內底咧泅水？
---

{{% apod %}}

- 原始文章：[IC 443: The Jellyfish Nebula](https://apod.nasa.gov/apod/ap231226.html)
- 影像來源 kah 版權：[David Payne](https://www.astrobin.com/users/Gunshy61/)
- 你 ê 生日禮物：[你 ê APOD 生日相片是啥物？](https://apod.nasa.gov/apod/calendar/allyears.html) (post 1995)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] IC 443：海䖳星雲
是按怎有一隻海䖳 tī 恆星海內底咧泅水？
正爿 ê [海䖳星雲][Jellyfish Nebula]，就浮 tī 一粒足光 ê 恆星，[雙子座 Eta][Eta Geminorum] 附近。
伊 kā 伊 ê 鬚，ùi 中央倒爿 光光 ê 發射弧 伸出來。
實際上，這隻宇宙 [海䖳][jellyfish] 是氣泡形 [超新星殘骸][supernova remnant] IC 443 ê 一部份。
IC 443 咧漲大 ê 屑仔雲是 ùi [大質量恆星爆炸][massive star that exploded] 來--ê。
這个爆炸發--出 ê 光，上早來到咱 [地球][planet Earth] 是 [3 萬年前][30,000 years ago] 。
IC 443 就 kah 伊 tī 天文海洋內底 ê 親情，毛蟹星雲仝款，這个超新星殘骸 [中央有一粒][known to harbor] [中子星][neutron star]，是恆星核心崩塌 ê 殘骸。
海䖳星雲離咱差不多有 5000 [光年][light-years] 遠。
照這个距離來估算，[這張相片][featured image] 應該 [有][span] 140 光年闊。

## [POJ] IC 443: Hái-thē Seng-hûn
Sī-án-chóaⁿ ū chi̍t chiah hái-thē tī hêng-chheⁿ-hái lāi-té leh siû-chúi?
Chiàⁿ-pêng ê Hái-thē Seng-hûn, to̍h phû tī chi̍t-lia̍p chiok kng ê hêng-chheⁿ, Siang-chú-chō Eta hù-kīn.
I kā i ê chhiu, ùi tiong-ng tò-pêng kng-kng ê hoat-siā-hô͘ chhun--chhut-lâi.
si̍t-chè-siōng,chit chiah ú-tiū hái thē sī khì-phàu hêng chhiau sin chheⁿ chân-hâi IC 443 ê chi̍t-pō͘-hūn.
IC 443 leh tiùⁿ-tōa ê sap-á-hûn sī ùi tōa-chit-liōng hêng-chheⁿ po̍k-chà lâi--ê.
Chit-ê po̍k-chà hoat--chhut ê kng, siōng chá lâi-kàu lán Tē-kiû sī 3 bān nî-chêng.
IC 443 to̍h kah i tī thian-bûn hái-iûⁿ lāi-té ê chhin-chiâⁿ, Mô͘-hē Seng-hûn kāng-khoán, chit-ê chhiau-sin-seng chân-hâi tiong-ng ū chi̍t-lia̍p tiong-chú-chheⁿ, sī hêng-chheⁿ he̍k-sim pang-lap ê chân-hâi.
Hái-thē Seng-hûn lī lán chha-put-to ū 5000 kng-nî hn̄g.
Chiàu chit-ê kū-lī lâi kó͘-sǹg, chit-tiuⁿ siòng-phìⁿ eng-kai ū 140 kng-nî khoah.

## [KIP] IC 443: Hái-thē Sing-hûn
Sī-án-tsuánn ū tsi̍t tsiah hái-thē tī hîng-tshenn-hái lāi-té leh siû-tsuí?
Tsiànn-pîng ê Hái-thē Sing-hûn, to̍h phû tī tsi̍t-lia̍p tsiok kng ê hîng-tshenn, Siang-tsú-tsō Eta hù-kīn.
I kā i ê tshiu, uì tiong-ng tò-pîng kng-kng ê huat-siā-hôo tshun--tshut-lâi.
si̍t-tsè-siōng,tsit tsiah ú-tiū hái thē sī khì-phàu hîng tshiau sin tshenn tsân-hâi IC 443 ê tsi̍t-pōo-hūn.
IC 443 leh tiùnn-tuā ê sap-á-hûn sī uì tuā-tsit-liōng hîng-tshenn po̍k-tsà lâi--ê.
Tsit-ê po̍k-tsà huat--tshut ê kng, siōng tsá lâi-kàu lán Tē-kiû sī 3 bān nî-tsîng.
IC 443 to̍h kah i tī thian-bûn hái-iûnn lāi-té ê tshin-tsiânn, Môo-hē Sing-hûn kāng-khuán, tsit-ê tshiau-sin-sing tsân-hâi tiong-ng ū tsi̍t-lia̍p tiong-tsú-tshenn, sī hîng-tshenn hi̍k-sim pang-lap ê tsân-hâi.
Hái-thē Sing-hûn lī lán tsha-put-to ū 5000 kng-nî hn̄g.
Tsiàu tsit-ê kū-lī lâi kóo-sǹg, tsit-tiunn siòng-phìnn ing-kai ū 140 kng-nî khuah.

## [English] IC 443: The Jellyfish Nebula
Why is this jellyfish swimming in a sea of stars?
Drifting near bright star [Eta Geminorum][Eta Geminorum], seen at the right, the [Jellyfish Nebula][Jellyfish Nebula] extends its tentacles from the bright arcing ridge of emission left of center.
In fact, the cosmic [jellyfish][jellyfish] is part of bubble-shaped [supernova remnant][supernova remnant] IC 443, the expanding debris cloud from a [massive star that exploded][massive star that exploded].
Light from the explosion first reached [planet Earth][planet Earth] over [30,000 years ago][30,000 years ago].
Like its cousin in astronomical waters, the [Crab Nebula][Crab Nebula] supernova remnant IC 443 is [known to harbor][known to harbor] a [neutron star][neutron star] -- the remnant of the collapsed stellar core.
The Jellyfish Nebula is about 5,000 [light-years][light-years] away.
At that distance, the [featured image][featured image] would [span][span] about 140 light-years across.

## 詞彙學習（漢羅/POJ/KIP/華語/English）
- 【IC 443】IC sū-sū-sam/IC sū-sū-sam/IC 443/IC 443
- 【海䖳星雲】Hái-thē Seng-hûn/Hái-thē Sing-hûn/水母星雲/Jellyfish Nebula
- 【雙子座 Eta】Siang-chú-chō Eta/Siang-tsú-tsō Eta/雙子座 Eta/Eta Geminorum
- 【雙生仔座 Eta】Siang-seⁿ-á-chō Eta/Siang-senn-á-tsō Eta/雙子座 Eta/Eta Geminorum
- 【超新星殘骸】chhiau-sin-seng chân-hâi/tshiau-sin-sing tsân-hâi/超新星殘骸/supernova remnant
- 【屑仔雲】sap-á-hûn/sap-á-hûn/碎片雲/debris cloud
- 【毛蟹星雲】Mô͘-hē Seng-hûn/Môo-hē Sing-hûn/螃蟹星雲/Crab Nebula
- 【中子星】tiong-chú-chheⁿ/tiong-tsú-tshenn/中子星/neutron star
- 【崩塌】pang-lap/pang-lap/崩塌/collapsed

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[Eta Geminorum]:https://en.wikipedia.org/wiki/Eta_Geminorum
[Jellyfish Nebula]:https://en.wikipedia.org/wiki/IC_443
[jellyfish]:https://en.wikipedia.org/wiki/Jellyfish
[supernova remnant]:https://en.wikipedia.org/wiki/Supernova_remnant
[massive star that exploded]:https://youtu.be/Q5UEMkvdnAc
[planet Earth]:https://science.nasa.gov/earth/facts/
[30,000 years ago]:https://en.wikipedia.org/wiki/Upper_Paleolithic
[Crab Nebula]:https://apod.nasa.gov/apod/ap231115.html
[known to harbor]:https://apod.nasa.gov/apod/ap060602.html
[neutron star]:https://en.wikipedia.org/wiki/Neutron_star
[light-years]:https://spaceplace.nasa.gov/light-year/en/
[featured image]:https://www.astrobin.com/cgp7eo/B/
[span]:https://i.pinimg.com/736x/9f/f7/24/9ff7249d652f407a5af1b6ac9827c917.jpg

 ---
title: 德國 Bavaria 州 天頂 ê 冰暈
date: 2023-12-20
publishdate: 2023-12-20T11:45:00+0800
tags: [冰晶, 冰暈, 日箍, 冰霧, 冰日箍, 光弧, 對日弧, 映日弧, 環天頂點弧, Parry 弧, 切線弧, 幻日弧, 環水平弧, 太陽弧, 邊仔面]
hero: https://apod.nasa.gov/apod/image/2312/BavarianHalos_Werner_960_annotated.jpg
summary: 是啥物 tī 天頂創出這寡無四常 ê 光弧？是冰晶啦！
---

{{% apod %}}

- 原始文章：[Ice Halos over Bavaria](https://apod.nasa.gov/apod/ap231220.html)
- 影像來源 kah 版權：[Bastian Werner](https://www.instagram.com/bastianw.de/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 德國 Bavaria 州 天頂 ê 冰暈
是啥物 tī 天頂創出這寡無四常 ê 光弧？
是冰晶啦！
這個月初，[德國][Germany] [Bavaria 州][Bavaria] [Füssen][Füssen] 附近 拄落雪 ê 時陣，有一个攝影師發現講，伊走入去冰霧內底矣。
浮 tī 空中 ê 水欲堅做 [冰霧][ice fog 1]，溫度愛低、空氣溫度嘛愛零度以下。
這團 [冰霧][ice fog 2] 反射 [聖 Coleman 教堂][St.Coleman Church] 後壁 欲日落 ê [日光][Sun]。
這个結果是攝影師看過 [上壯麗 ê 景色][greatest spectacles] 之一。
咱愛先知影，[這張相片][featured picture] 內底 ê 光點 毋是背景星，是浮 tī 空中 ê 冰 kah 雪。
閣來，咱會當看著相片內底有兩个足明顯 ê [冰暈][ice halos]，就是冰晶反射日光造成 ê 日箍：[22 度 ê 日箍][22-degree halo] kah [46 度][46-degree] ê [日箍][halo]。
咱嘛 [看會著][visible] 幾若條 [光弧][arcs]，ùi 頂懸到下底是：[對日弧][antisolar]（嘛叫做 映日弧）、[環天頂點弧][circumzenithal]、[Parry 弧][Parry]、[切線弧][tangent]、kah [幻日弧][parhelic]（嘛叫做 環水平弧）。
落尾，kah 太陽相連 ê [雞胿][balloon]形 光弧是 [上罕得][rarest] 看著--ê。
伊叫做 [太陽弧][heliac arc]，是日光 ùi 浮 tī 空中 水平方向 ê [六角形][hexagonally] [冰晶][ice crystals] ê 邊仔面反射來--ê。

## [POJ] Tek-kok Bavaria chiu thiⁿ-téng ê Peng-n̄g
Sī siáⁿ-mih tī thiⁿ-téng chhòng chhut chit kóa bô sù-siông ê kng-hô͘?
Sī peng-chiⁿ--lah!
Chit kò goe̍h-chhe, Tek-kok Bavaria chiu Füssen hù-kīn tú lo̍h-seh ê sî-chūn, ū chi̍t-ê liap-iáⁿ-su hoat-hiān kóng, i cháu--ji̍p-khì peng-bū lāi-té--ah.
Phû tī khong-tiong ê chúi beh kian chò peng-bū, un-tō͘ ài kē, khong-khì un-tō͘ mā ài lêng-tō͘ í-hā.
Chit thoân peng-bū hoán-siā Seng Coleman kàu-tn̂g āu-piah beh ji̍t-lo̍h ê ji̍t-kng.
Chit-ê kiat-kó sī liap-iáⁿ-su khòaⁿ-kòe siōng chòng-lē ê kéng-sek chi-it.
Lán ài seng chai-iáⁿ, chit-tiuⁿ siòng-phìⁿ lāi-té ê kng-tiám m̄-sī pōe-kéng chheⁿ, sī phû tī khong-tiong ê peng kah seh.
Koh-lâi, lán ē-tàng khòaⁿ-tio̍h siòng-phìⁿ lāi-té ū nn̄g-ê chiok bêng-hián ê peng-n̄g, to̍h-sī peng-chiⁿ hoán-siā ji̍t-kng chō-sêng ê ji̍t-kho͘: 22 tō͘ ê ji̍t-kho͘ kah 46 tō͘ ê ji̍t-kho͘.
Lán mā khòaⁿ-ē-tio̍h kúi-nā tiâu kng-hô͘, ùi téng-koân kàu ē-té sī: tùi-ji̍t-hô͘ (mā kiò-chò èng-ji̍t-hô͘), khoân-thian-téng-tiám-hô͘, Parry hô͘, chhiat-sòaⁿ-hô͘, kah hoàn-ji̍t-hô͘ (mā kiò-chò khoân-chúi-pêng-hô͘).
Lo̍h-bóe, kah Thài-iông sio-liân ê ke-kui hêng kng-hô͘ sī siōng hán-tit khòaⁿ--tio̍h--ê.
I kiò-chò thài-iông-hô͘, sī ji̍t-kng ùi phû tī khong-tiong chúi-pêng hong-hiòng ê la̍k-kak-hêng peng-chiⁿ ê piⁿ-á-bīn hoán-siā lâi--ê.

## [KIP] Tik-kok Bavaria tsiu thinn-tíng ê Ping-n̄g
Sī siánn-mih tī thinn-tíng tshòng tshut tsit kuá bô sù-siông ê kng-hôo?
Sī ping-tsinn--lah!
Tsit kò gue̍h-tshe, Tik-kok Bavaria tsiu Füssen hù-kīn tú lo̍h-seh ê sî-tsūn, ū tsi̍t-ê liap-iánn-su huat-hiān kóng, i tsáu--ji̍p-khì ping-bū lāi-té--ah.
Phû tī khong-tiong ê tsuí beh kian tsò ping-bū, un-tōo ài kē, khong-khì un-tōo mā ài lîng-tōo í-hā.
Tsit thuân ping-bū huán-siā Sing Coleman kàu-tn̂g āu-piah beh ji̍t-lo̍h ê ji̍t-kng.
Tsit-ê kiat-kó sī liap-iánn-su khuànn-kuè siōng tsòng-lē ê kíng-sik tsi-it.
Lán ài sing tsai-iánn, tsit-tiunn siòng-phìnn lāi-té ê kng-tiám m̄-sī puē-kíng tshenn, sī phû tī khong-tiong ê ping kah seh.
Koh-lâi, lán ē-tàng khuànn-tio̍h siòng-phìnn lāi-té ū nn̄g-ê tsiok bîng-hián ê ping-n̄g, to̍h-sī ping-tsinn huán-siā ji̍t-kng tsō-sîng ê ji̍t-khoo: 22 tōo ê ji̍t-khoo kah 46 tōo ê ji̍t-khoo.
Lán mā khuànn-ē-tio̍h kuí-nā tiâu kng-hôo, uì tíng-kuân kàu ē-té sī: tuì-ji̍t-hôo (mā kiò-tsò ìng-ji̍t-hôo), khuân-thian-tíng-tiám-hôo, Parry hôo, tshiat-suànn-hôo, kah huàn-ji̍t-hôo (mā kiò-tsò khuân-tsuí-pîng-hôo).
Lo̍h-bué, kah Thài-iông sio-liân ê ke-kui hîng kng-hôo sī siōng hán-tit khuànn--tio̍h--ê.
I kiò-tsò thài-iông-hôo, sī ji̍t-kng uì phû tī khong-tiong tsuí-pîng hong-hiòng ê la̍k-kak-hîng ping-tsinn ê pinn-á-bīn huán-siā lâi--ê.

## [English] Ice Halos over Bavaria
What's causing those unusual sky arcs?
Ice crystals.
While crossing a field of fresh snow near [Füssen][Füssen], [Bavaria][Bavaria], [Germany][Germany], earlier this month, the photographer noticed that he had entered an ice fog.
For suspended water to freeze into an [ice fog][ice fog 1] requires quite cold temperatures, and indeed the air temperature on this day was measured at well below zero.
The [ice fog][ice fog 2] reflected light from the [Sun][Sun] setting behind [St.Coleman Church][St.Coleman Church].
The result was one of the [greatest spectacles][greatest spectacles] the photographer has ever seen.
First, the spots in the [featured picture][featured picture] are not background stars but suspended ice and snow.
Next, two prominent [ice halos][ice halos] are visible: the [22-degree halo][22-degree halo] and the [46-degree][46-degree] [halo][halo].
Multiple [arcs][arcs] are also [visible][visible], including, from top to bottom, [antisolar][antisolar] (subsun), [circumzenithal][circumzenithal], [Parry][Parry], [tangent][tangent], and [parhelic][parhelic] (horizontal).
Finally, the [balloon][balloon] shaped curve connecting the top arc to the Sun is the [rarest][rarest] of all:
it is the [heliac arc][heliac arc], created by reflection from the sides of [hexagonally][hexagonally] shaped [ice crystals][ice crystals] suspended in a horizontal orientation.

## 詞彙學習（漢羅/POJ/KIP/華語/English）
- 【冰暈】peng-n̄g/ping-n̄g/冰暈/ice halo
- 【光弧】kng-hô͘/kng-hôo/光弧/arc
- 【冰晶】peng-chiⁿ/ping-tsinn/冰晶/ice crystal
- 【日箍】ji̍t-kho͘/ji̍t-khoo/日暈/solar halo
- 【冰霧】peng-bū/ping-bū/冰霧/ice fog
- 【對日弧】tùi-ji̍t-hô͘/tuì-ji̍t-hôo/對日弧/antisolar arc
- 【映日弧】èng-ji̍t-hô͘/ìng-ji̍t-hôo/映日弧/subsun arc
- 【環天頂點弧】khoân-thian-téng-tiám-hô͘/khuân-thian-tíng-tiám-hôo/環天頂弧/circumzenithal arc
- 【Parry 弧】Parry hô͘/Parry hôo/帕里弧/Parry arc
- 【切線弧】chhiat-sòaⁿ-hô͘/tshiat-suànn-hôo/正切弧/tangent arc
- 【幻日弧】hoàn-ji̍t-hô͘/huàn-ji̍t-hôo/幻日弧/parhelic arc
- 【環水平弧】khoân-chúi-pêng-hô͘/khuân-tsuí-pîng-hôo/環水平弧/horizontal arc
- 【太陽弧】thài-iông-hô͘/thài-iông-hô͘/太陽弧/heliac arc
- 【邊仔面】piⁿ-á-bīn/pinn-á-bīn/側面/side

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[Füssen]:https://youtu.be/5GjgTrY_cjA
[Bavaria]:https://en.wikipedia.org/wiki/Bavaria
[Germany]:https://en.wikipedia.org/wiki/Germany
[ice fog 1]:https://en.wikipedia.org/wiki/Ice_fog
[ice fog 2]:https://apod.nasa.gov/apod/ap211228.html
[Sun]:https://science.nasa.gov/sun/
[St. Coleman Church]:https://www.reddit.com/r/churches/comments/18h9p41/st_colemans_church_in_schwangau_ostallg%C3%A4u_bavaria/
[greatest spectacles]:https://img.buzzfeed.com/buzzfeed-static/static/campaign_images/web05/2011/11/28/10/this-cat-is-totally-amazed-28550-1322493178-12.jpg?resize=600:*
[featured picture]:https://www.instagram.com/p/C0mLwRBN2Xf/
[ice halos]:https://old.atoptics.co.uk/halosim.htm
[22-degree halo]:https://apod.nasa.gov/apod/ap210201.html
[46-degree]:https://en.wikipedia.org/wiki/46%C2%B0_halo
[halo]:https://en.wikipedia.org/wiki/Halo_(optical_phenomenon)
[arcs]:https://old.atoptics.co.uk/halo/spsun.htm
[visible]:https://old.atoptics.co.uk/halo/common.htm
[antisolar]:https://atoptics.wordpress.com/2014/05/09/the-mystery-of-bright-antisolar-arcs/
[circumzenithal]:https://en.wikipedia.org/wiki/Circumzenithal_arc
[Parry]:https://en.wikipedia.org/wiki/Parry_arc
[tangent]:https://en.wikipedia.org/wiki/Tangent_arc
[parhelic]:https://en.wikipedia.org/wiki/Parhelic_circle
[balloon]:https://apod.nasa.gov/apod/ap030606.html
[rarest]:https://old.atoptics.co.uk/halo/whyinfr.htm
[heliac arc]:https://www.storyofsnow.com/blog1.php/a-rare-heliac-arc-plus-1
[hexagonally]:https://en.wikipedia.org/wiki/Ice_crystal#/media/File:Hexagonal_Ice_Crystals.svg
[ice crystals]:https://old.atoptics.co.uk/halo/platcol.htm

---
title: 冰島水沖天頂 ê 七彩極光
date: 2023-12-27
publishdate: 2023-12-27T11:45:00+0800
tags: [水沖, 極光, 磁場, 大氣層, 散射, 屈折, 銀河系, 中央帶, 昴宿星團, 仙女座星系]
hero: https://apod.nasa.gov/apod/image/2312/ArchFalls_Pellegrini_960_annotated.jpg
summary: 你看過 ê 極光敢有遮爾媠？
categories: [podcast]
vocals: [阿錕]
---

{{% apod %}}

- 原始文章：[Rainbow Aurora over Icelandic Waterfall](https://apod.nasa.gov/apod/ap231227.html)
- 影像來源 kah 版權：[Stefano Pellegrini](https://www.instagram.com/pels_photo/)
- 你 ê 生日禮物：[你 ê APOD 生日相片是啥物？](https://apod.nasa.gov/apod/calendar/allyears.html) (post 1995)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clsm2lxwt1dp201wd96ve8v1m" >}}

## [漢羅] 冰島水沖天頂 ê 七彩極光
你看--過 ê 極光敢有遮爾媠？
第一，[極光][auroras] 看起來有可能會親像 [虹][rainbows]，毋過 in 是完全無仝款 ê 現象。
極光是因為太陽產生 ê 粒子，綴 [地球磁場][Earth's magnetic field] 來到 [地球大氣層][Earth's atmosphere]，激發 tī 地球無仝懸度 ê [原子][atom] [發彩色光][create colors] ê 結果。
顛倒來講，[虹][rainbows are created] 是日光 ùi 欲落--落來 ê 雨水，反向散射產生--ê，無仝色是無仝角度 [屈折][refracted] ê 結果。
是講 [真不幸][Unfortunately]，極光袂產生水沖，毋過你若是計畫好勢、運氣袂䆀，你就會當同齊翕著 in。
[這張影像][featured picture] 是進前 11 月 tī [冰島][Iceland] [Skógafoss 水沖][Skógafoss waterfall] 附近 翕--ê，是 kā 幾若張相片組合起來 ê 影像。
這个翕相 ê 計畫主要是欲翕 [媠甲親像一幅圖][picturesque] ê 水沖，kah 伊天頂 ê [銀河系][Milky Way galaxy] [中央帶][central band]。
是講運氣袂䆀，壯觀 ê 極光連鞭就出現 tī 銀河彎弓下底。
遙遠 ê 背景內底，閣有 [昴宿星團][Pleiades star cluster] kah [仙女座][Andromeda] 星系。

## [POJ] Peng-tó Chúi-chhiâng thiⁿ-téng ê Chhit-chhái ke̍k-kng
Lí khòaⁿ--kòe ê ke̍k-kng kám-ū chiah-nī súi?
Tē-it, ke̍k-kng khòaⁿ--khí-lâi ū khó-lêng ē chhin-chhiūⁿ khēng, m̄-koh in sī oân-choân bô-kâng-khoán ê hiān-siōng.
Ke̍k-kng sī in-ūi Thài-iông sán-seng ê lia̍p-chú, tòe Tē-kiû chû-tiûⁿ lâi-kàu Tē-kiû tāi-khì-chân, kek-hoat tī Tē-kiû bô-kâng koân-tō͘ ê goân-chú hoat chhái-sek kng ê kiat-kó.
Tian-tò lâi-kóng, khēng sī ji̍t-kng ùi beh lak--lo̍h-lâi ê hō͘-chúi, hoán-hiòng sàn-siā sán seⁿ--ê, bô-kâng sek sī bô-kâng kak-tō͘ khut-chiat ê kiat-kó.
Sī-kóng chin put-hēng, ke̍k-kng bē sán-seng chúi-chhiâng, m̄-koh lí nā-sī kè-ōe hó-sè, ūn-khì bē-bái, lí to̍h ē-tàng tâng-chê hip-tio̍h in.
Chit-tiuⁿ iáⁿ-siōng sī chìn-chêng 11 goe̍h tī Peng-tó Skógafoss chúi-chhiâng hù-kīn hip--ê, sī kā kúi-nā tiuⁿ siòng-phìⁿ cho͘-ha̍p khí-lâi ê iáⁿ-siōng.
Chit-ê hip-siòng ê kè-ōe chú-iàu sī beh hip súi kah chhin-chhiūⁿ chi̍t pak tô͘ ê chúi-chhiâng, kah i thiⁿ-téng ê Gîn-hô-hē tiong-ng-tòa.
Sī-kóng ūn-khì bē-bái, chòng-koan ê ke̍k-kng liâm-mi to̍h chhut-hiān tī Gîn-hô oan-keng ē-té.
Iâu-oán ê pōe-kéng lāi-té, koh-ū Báu-siù Seng-thoân kah Sian-lú-chō Seng-hē.

## [KIP] Ping-tó Tsuí-tshiâng thinn-tíng ê Tshit-tshái ki̍k-kng
Lí khuànn--kuè ê ki̍k-kng kám-ū tsiah-nī suí?
Tē-it, ki̍k-kng khuànn--khí-lâi ū khó-lîng ē tshin-tshiūnn khīng, m̄-koh in sī uân-tsuân bô-kâng-khuán ê hiān-siōng.
Ki̍k-kng sī in-uī Thài-iông sán-sing ê lia̍p-tsú, tuè Tē-kiû tsû-tiûnn lâi-kàu Tē-kiû tāi-khì-tsân, kik-huat tī Tē-kiû bô-kâng kuân-tōo ê guân-tsú huat tshái-sik kng ê kiat-kó.
Tian-tò lâi-kóng, khīng sī ji̍t-kng uì beh lak--lo̍h-lâi ê hōo-tsuí, huán-hiòng sàn-siā sán senn--ê, bô-kâng sik sī bô-kâng kak-tōo khut-tsiat ê kiat-kó.
Sī-kóng tsin put-hīng, ki̍k-kng bē sán-sing tsuí-tshiâng, m̄-koh lí nā-sī kè-uē hó-sè, ūn-khì bē-bái, lí to̍h ē-tàng tâng-tsê hip-tio̍h in.
Tsit-tiunn iánn-siōng sī tsìn-tsîng 11 gue̍h tī Ping-tó Skógafoss tsuí-tshiâng hù-kīn hip--ê, sī kā kuí-nā tiunn siòng-phìnn tsoo-ha̍p khí-lâi ê iánn-siōng.
Tsit-ê hip-siòng ê kè-uē tsú-iàu sī beh hip suí kah tshin-tshiūnn tsi̍t pak tôo ê tsuí-tshiâng, kah i thinn-tíng ê Gîn-hô-hē tiong-ng-tuà.
Sī-kóng ūn-khì bē-bái, tsòng-kuan ê ki̍k-kng liâm-mi to̍h tshut-hiān tī Gîn-hô uan-king ē-té.
Iâu-uán ê puē-kíng lāi-té, koh-ū Báu-siù Sing-thuân kah Sian-lú-tsō Sing-hē.

## [English] Rainbow Aurora over Icelandic Waterfall
Yes, but can your aurora do this?
First, yes, [auroras][auroras] can look like [rainbows][rainbows] even though they are completely different phenomena.
Auroras are caused by Sun-created particles being channeled into [Earth's atmosphere][Earth's atmosphere] by [Earth's magnetic field][Earth's magnetic field], and [create colors][create colors] by exciting [atom][atom]s at different heights.
Conversely, [rainbows are created][rainbows are created] by sunlight backscattering off falling raindrops, and different colors are [refracted][refracted] by slightly different angles.
[Unfortunately][Unfortunately], auroras can’t create waterfalls, but if you plan well and are lucky enough, you can photograph them together.
The [featured picture][featured picture] is composed of several images taken on the same night last November near the [Skógafoss waterfall][Skógafoss waterfall] in [Iceland][Iceland].
The planning centered on capturing the [central band][central band] of our [Milky Way galaxy][Milky Way galaxy] over the [picturesque][picturesque] [cascade][cascade].
By luck, a [spectacular aurora soon appeared][spectacular aurora soon appeared] just below the curving arch of the Milky Way.
Far in the background, the [Pleiades star cluster][Pleiades star cluster] and the [Andromeda][Andromeda] galaxy can be found.

## 詞彙學習（漢羅/POJ/KIP/華語/English）
- 【水沖】chúi-chhiâng/tsuí-tshiâng/瀑布/waterfall
- 【極光】ke̍k-kng/ki̍k-kng/極光/auroras
- 【磁場】chû-tiûⁿ/tsû-tiûnn/磁場/magnetic field
- 【大氣層】tāi-khì-chân/tāi-khì-tsân/大氣層/atmosphere
- 【散射】sàn-siā/sàn-siā/散射/scatter
- 【屈折】khut-chiat/khut-tsiat/折射/refractiong
- 【銀河系】Gîn-hô-hē/Gîn-hô-hē/銀河系/Milky Way galaxy
- 【中央帶】tiong-ng-tòa/tiong-ng-tuà/中央帶/central band
- 【昴宿星團】Báu-siù Seng-thoân/Báu-siù Sing-thuân/昴宿星團/Pleiades
- 【仙女座星系】Sian-lú-chō Seng-hē/Sian-lú-tsō Sing-hē/仙女座星系/Andromeda galaxy

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[auroras]:https://spaceplace.nasa.gov/aurora/
[rainbows]:https://apod.nasa.gov/apod/ap140930.html
[Earth's atmosphere]:https://climate.nasa.gov/news/2919/earths-atmosphere-a-multi-layered-cake/
[Earth's magnetic field]:https://www.nasa.gov/image-article/earths-magnetosphere-3/
[create colors]:https://svs.gsfc.nasa.gov/20056
[atom]:https://en.wikipedia.org/wiki/Atom
[rainbows are created]:https://education.nationalgeographic.org/resource/rainbow/
[refracted]:https://en.wikipedia.org/wiki/Refraction
[Unfortunately]:https://media.istockphoto.com/id/854269380/photo/golden-retriever-face-and-hand.jpg?s=612x612&w=0&k=20&c=AzjIMNJB3PqXciBWggT64jmFwCgPw8FTWllTFzf48rM=
[featured picture]:https://www.instagram.com/p/C0j1H5wsAAr/
[Skógafoss waterfall]:https://youtu.be/-eejVvSLQfk
[Iceland]:https://en.wikipedia.org/wiki/Iceland
[central band]:https://apod.nasa.gov/apod/ap230620.html
[Milky Way galaxy]:https://science.nasa.gov/resource/the-milky-way-galaxy/
[picturesque]:https://apod.nasa.gov/apod/ap230704.html
[cascade]:https://apod.nasa.gov/apod/ap211101.html
[spectacular aurora soon appeared]:https://img.huffingtonpost.com/asset/5bad12683c000032000b0e42.jpeg
[Pleiades star cluster]:https://en.wikipedia.org/wiki/Pleiades
[Andromeda]:https://apod.nasa.gov/apod/ap231113.html

---
title: 擋久 ê 月光
date: 2023-12-30
publishdate: 2023-12-30T11:45:00+0800
tags: [長焦鏡頭, 孤張感光, 視線, 屈折, 月盤, 月圓, 冷月, 長暝月, 地平線]
hero: https://apod.nasa.gov/apod/image/2312/2023_12_27-fullmoon.jpg
summary: 這粒 12 月 ê 月娘對一部份北半球 ê 人來講，叫做 冷月 抑是 長暝月。
---

{{% apod %}}

- 原始文章：[The Persistence of Moonlight](https://apod.nasa.gov/apod/ap231230.html)
- 影像來源 kah [版權][copyright]：[Giacomo Venturin](https://www.facebook.com/profile.php?id=100006703219182)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 擋久 ê 月光
這粒 [12 月][December's] ê 月娘對一部份北半球 ê 人來講，叫做 冷月 抑是 [長暝月][the Long Night Moon]。
這粒 2023 年上尾 ê 一擺月圓就 ùi 這个超現實 ê 山脈 peh 起來，出現 tī 夜空中。
這幅 Daliesque 風格 ê 景色，是 tī 意大利 Grappa 山附近 用 kha-mé-lah 鬥長焦鏡頭 翕 ê 孤張感光相片。
[是講，這粒月娘並無溶去啦][not melting, though]！
伊 tī 地平線附近看起來去予搝甲變形，這是因為視線方向 ê 光線屈折去，予 [金爍爍 ê 月盤影像徙位][mirages of the bright lunar disk]。
這款 tī 大氣內底發生 ê 屈折，是因為 [大氣無仝層][atmospheric layers] ê 溫度 kah 密度無仝。
其他影響，親像是視線方向迵過 ê 大氣層長度較長，造成光線屈折去，予這粒 peh 懸 ê 月圓 tī 下底產生變形 ê 薄縭絲紅色邊，kah 頂懸薄縭絲 ê [青色邊][green rim]。

## [POJ] Tòng-kú ê Goe̍h-kng
Chit lia̍p 12 goe̍h ê Goe̍h-niû tùi chi̍t-pō͘-hūn Pak-pòaⁿ-kiû ê lâng lâi-kóng, kiò-chò Léng-goe̍h ia̍h-sī Tn̂g-mê-goe̍h.
Chit lia̍p 2023 nî siōng-bóe ê chi̍t-pái goe̍h-îⁿ to̍h ùi chit-ê chhiau-hiān-si̍t ê soaⁿ-me̍h peh--khí-lâi, chhut-hiān tī iā-khong tiong.
Chit pak Daliesque hong-keh ê kéng-sek, sī tī I-tá-lī Grappa soaⁿ hù-kīn iōng kha-mé-lah tàu tn̂g-chiau kiàⁿ-thâu hip--ê ko͘-tiuⁿ kám-kng siòng-phìⁿ.
Sī-kóng, chit lia̍p Goe̍h-niû pēng bô iûⁿ--khì--lah!
I tī tē-pêng-sòaⁿ hù-kīn khòaⁿ--khí-lâi khì hō͘ khiú kah piàn-hêng, che-sī in-ūi sī-sòaⁿ hong-hiòng ê kng-sòaⁿ khut-chiat--khì, hō͘ kim-sih-sih ê goe̍h-pôaⁿ iáⁿ-siōng sóa-ūi.
Chit-khoán tī tāi-khì lāi-té hoat-seng ê khut-chiat, sī in-ūi tāi-khì bô-kâng-chân ê un-tō͘ kah bi̍t-tō͘ bô-kâng.
Kî-thaⁿ éng-hióng, chhin-chhiūⁿ sī sī-sòaⁿ hong-hiòng thàng-kòe ê tāi-khì-chân tn̂g-tō͘ khah tn̂g, chō-sêng kng-sòaⁿ khut-chiat--khì, hō͘ chit lia̍p peh-koân ê goe̍h-îⁿ tī ē-té sán-seng piàn-hêng ê po̍h-li-si âng-sek piⁿ, kah téng-koân po̍h-li-si ê chheⁿ-sek piⁿ.

## [KIP] Tòng-kú ê Gue̍h-kng
Tsit lia̍p 12 gue̍h ê Gue̍h-niû tuì tsi̍t-pōo-hūn Pak-puànn-kiû ê lâng lâi-kóng, kiò-tsò Líng-gue̍h ia̍h-sī Tn̂g-mê-gue̍h.
Tsit lia̍p 2023 nî siōng-bué ê tsi̍t-pái gue̍h-înn to̍h uì tsit-ê tshiau-hiān-si̍t ê suann-me̍h peh--khí-lâi, tshut-hiān tī iā-khong tiong.
Tsit pak Daliesque hong-keh ê kíng-sik, sī tī I-tá-lī Grappa suann hù-kīn iōng kha-mé-lah tàu tn̂g-tsiau kiànn-thâu hip--ê koo-tiunn kám-kng siòng-phìnn.
Sī-kóng, tsit lia̍p Gue̍h-niû pīng bô iûnn--khì--lah!
I tī tē-pîng-suànn hù-kīn khuànn--khí-lâi khì hōo khiú kah piàn-hîng, tse-sī in-uī sī-suànn hong-hiòng ê kng-suànn khut-tsiat--khì, hōo kim-sih-sih ê gue̍h-puânn iánn-siōng suá-uī.
Tsit-khuán tī tāi-khì lāi-té huat-sing ê khut-tsiat, sī in-uī tāi-khì bô-kâng-tsân ê un-tōo kah bi̍t-tōo bô-kâng.
Kî-thann íng-hióng, tshin-tshiūnn sī sī-suànn hong-hiòng thàng-kuè ê tāi-khì-tsân tn̂g-tōo khah tn̂g, tsō-sîng kng-suànn khut-tsiat--khì, hōo tsit lia̍p peh-kuân ê gue̍h-înn tī ē-té sán-sing piàn-hîng ê po̍h-li-si âng-sik pinn, kah tíng-kuân po̍h-li-si ê tshenn-sik pinn.

## [English] The Persistence of Moonlight
Known to some in the northern hemisphere as [December's][December's] Cold Moon or [the Long Night Moon][the Long Night Moon], the last full moon of 2023 is rising in this surreal mountain and skyscape.
The Daliesque scene was captured in a single exposure with a camera and long telephoto lens near Monte Grappa, Italy.
The full moon is [not melting, though][not melting, though].
Its stretched and distorted appearance near the horizon is caused as refraction along the line of sight changes and creates shifting images or [mirages of the bright lunar disk][mirages of the bright lunar disk].
The changes in atmospheric refraction correspond to [atmospheric layers][atmospheric layers] with sharply different temperatures and densities.
Other effects of atmospheric refraction produced by the long sight-line to this full moon rising include the thin red rim seen faintly on the distorted lower edge of the Moon and a thin [green rim][green rim] along the top.

## 詞彙學習（漢羅/POJ/KIP/華語/English）
- 【長焦鏡頭】tn̂g-chiau kiàⁿ-thâu/tn̂g-tsiau kiànn-thâu/長焦鏡頭/telephoto lens
- 【孤張感光】ko͘-tiuⁿ kám-kng/koo-tiunn kám-kng/單次曝光/single exposure
- 【視線】sī-sòaⁿ/sī-suànn/視線/line of sight
- 【屈折】khut-chiat/khut-tsiat/折射/refraction
- 【月盤】goe̍h-pôaⁿ/gue̍h-puânn/月盤/lunar disk
- 【月圓】goe̍h-îⁿ/gue̍h-înn/滿月/full moon
- 【冷月】Léng-goe̍h/Líng-gue̍h/冷月/Cold Moon
- 【長暝月】Tn̂g-mê-goe̍h/Tn̂g-mê-gue̍h/長夜月/Long Night Moon
- 【地平線】tē-pêng-sòaⁿ/tē-pîng-suànn/地平線/horizontal

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[December's]:https://science.nasa.gov/skywatching/whats-up/
[the Long Night Moon]:https://earthsky.org/tonight/december-full-moon-mimics-the-june-sun/
[not melting, though]:https://en.wikipedia.org/wiki/The_Persistence_of_Memory
[mirages of the bright lunar disk]:https://atoptics.co.uk/blog/full-moon-mirage/
[atmospheric layers]:https://apod.nasa.gov/apod/ap170120.html
[green rim]:https://apod.nasa.gov/apod/ap220715.html

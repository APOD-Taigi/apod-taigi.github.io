---
title: 挪威天頂 ê 極光 kah 銀河
date: 2023-12-12
publishdate: 2023-12-12T11:45:00+0800
tags: [極光, 銀河, 火星, 仙女座星系, 北斗星, 挪威]
hero: https://apod.nasa.gov/apod/image/2312/ArcticNight_Cobianchi_1080_annotated.jpg
summary: 天頂 這兩个大型弓形光弧是啥物？
categories: [podcast]
vocals: [阿錕]
---

{{% apod %}}

- 原始文章：[Aurora and Milky Way over Norway](https://apod.nasa.gov/apod/ap231212.html)
- 影像來源 kah 版權：[Giulio Cobianchi](https://giuliocobianchi.com/about/)
- 2023 年 ê APOD 相片：[RJN's Night Sky Network Lecture](https://www.youtube.com/watch?v=S00SNpSNKZo)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clri22rd7015k01ss7q7uds9y" >}}

## [漢羅] 挪威天頂 ê 極光 kah 銀河
天頂 這兩个大型弓形光弧是啥物？
咱較熟似 ê 應該是倒爿 ê [銀河系][Milky Way Galaxy] 中央帶。
這个銀河大盤仔內底攏是恆星 kah 星雲，敢若是 kā 大部份 ê 南天包起來。
Tī 銀河彎弓下底，是 [柑仔色][rusty-orange] ê [火星][Mars] kah [仙女座星系][Andromeda galaxy]。
毋過這个暗暝毋但按呢！
Tī這个 [寒冷][cold] ê 北極暗暝，天頂有短短仔時間出現第二个 [大彎弓][giant arch]，kā 一部份北天箍牢，這就是極光。
極光是比天星較倚咱，伊是 [地球高層大氣][Earth's atmosphere] 內底 ê 發光氣體。
[青色極光彎弓][green auroral arch] 頂懸，是咱 [熟似][known] ê 一陣星，[北斗星][Big Dipper]。
[這幅數位影像][featured digital composite] 是 kā 2022 年 11 月中踮 [挪威][Norway] [Lofoten 島][Lofoten Islands] 翕 ê 20 張相片鬥做伙 ê 組合影像。

## [POJ] Nô-ui thiⁿ-téng ê Ke̍k-kng kah Gîn-hô
Thiⁿ-téng chit nn̄g-ê tōa-hêng keng-hêng kng-hô͘ sī siáⁿ-mih?
Lán khah se̍k-sāi ê èng-kai sī tò-pêng ê Gîn-hô-hē tiong-ng tòa.
Chit-ê Gîn-hô tōa-pôaⁿ-á lāi-té lóng sī hêng-chheⁿ kah seng-hûn, kám-nā sī kā tōa-pō͘-hūn ê lâm-thian pau--khí-lâi.
Tī Gîn-hô oan-keng ē-té, sī kam-á-sek ê Hóe-chheⁿ kah Sian-lú-chō seng-hē.
M̄-koh chit-ê àm-mê m̄-nā án-ne!
Tī chit-ê hân-léng ê pak-ke̍k àm-mî, thiⁿ-téng ū té-té-á sî-kan chhut-hiān tē-jī-ê tōa-oan-keng, kā chi̍t-pō͘-hūn pak thian kho͘-tiâu, che to̍h-sī ke̍k-kng.
Ke̍k-kng sī pí thiⁿ-chheⁿ khah óa--lán, i sī Tē-kiû ko-chân tāi-khì lāi-té ê hoat-kng khì-thé.
Chheⁿ-sek ke̍k-kng oan-keng téng-koân, sī lán se̍k-sāi ê chi̍t-tīn chheⁿ, Pak-táu-chheⁿ.
Chit pak sò͘-ūi iáⁿ-siōng sī kā 2022 nî 11 ge̍h-tiong tiàm Nô-ui Lofoten tó hip ê 20 tiuⁿ siòng-phìⁿ tàu-chò-hóe ê cho͘-ha̍p iáⁿ-siōng.

## [KIP] Nô-ui thinn-tíng ê Ki̍k-kng kah Gîn-hô
Thinn-tíng tsit nn̄g-ê tuā-hîng king-hîng kng-hôo sī siánn-mih?
Lán khah si̍k-sāi ê ìng-kai sī tò-pîng ê Gîn-hô-hē tiong-ng tuà.
Tsit-ê Gîn-hô tuā-puânn-á lāi-té lóng sī hîng-tshenn kah sing-hûn, kám-nā sī kā tuā-pōo-hūn ê lâm-thian pau--khí-lâi.
Tī Gîn-hô uan-king ē-té, sī kam-á-sik ê Hué-tshenn kah Sian-lú-tsō sing-hē.
M̄-koh tsit-ê àm-mê m̄-nā án-ne!
Tī tsit-ê hân-líng ê pak-ki̍k àm-mî, thinn-tíng ū té-té-á sî-kan tshut-hiān tē-jī-ê tuā-uan-king, kā tsi̍t-pōo-hūn pak thian khoo-tiâu, tse to̍h-sī ki̍k-kng.
Ki̍k-kng sī pí thinn-tshenn khah uá--lán, i sī Tē-kiû ko-tsân tāi-khì lāi-té ê huat-kng khì-thé.
Tshenn-sik ki̍k-kng uan-king tíng-kuân, sī lán si̍k-sāi ê tsi̍t-tīn tshenn, Pak-táu-tshenn.
Tsit pak sòo-uī iánn-siōng sī kā 2022 nî 11 ge̍h-tiong tiàm Nô-ui Lofoten tó hip ê 20 tiunn siòng-phìnn tàu-tsò-hué ê tsoo-ha̍p iánn-siōng.

## [English] Aurora and Milky Way over Norway
What are these two giant arches across the sky?
Perhaps the more familiar one, on the left, is the central band of our [Milky Way Galaxy][Milky Way Galaxy].
This grand disk of stars and nebulas here appears to encircle much of the southern sky.
Visible below the stellar arch is the [rusty-orange][rusty-orange] planet [Mars][Mars] and the extended [Andromeda galaxy][Andromeda galaxy].
But this night had more!
For a few minutes during this [cold][cold] arctic night, a second [giant arch][giant arch] appeared encircling part of the northern sky: an [aurora][aurora].
Auroras are much closer than stars as they are composed of glowing air high in [Earth's atmosphere][Earth's atmosphere].
Visible outside the [green auroral arch][green auroral arch] is the group of stars popularly [known][known] as the [Big Dipper][Big Dipper].
The [featured digital composite][featured digital composite] of 20 images was captured in mid-November 2022 over the [Lofoten Islands][Lofoten Islands] in [Norway][Norway].

## 詞彙學習（漢羅/POJ/KIP/華語/English）
- 【極光】ke̍k-kng/ke̍k-kng/極光/aurora
- 【銀河】Gîn-hô/Gîn-hô/銀河/Milky Way
- 【火星】Hòe-chheⁿ/Hòe-chheⁿ/火星/Mars
- 【仙女座星系】Sian-lú-chō Seng-hē/Sian-lú-chō Seng-hē/仙女座星系/Andromeda galaxy
- 【北斗星】Pak-táu-chheⁿ/Pak-táu-chheⁿ/北斗七星/Big Dipper
- 【挪威】Nô-ui/Nô-ui/挪威/Norway

{{% /apod %}}
[An-Li Tsai]: thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[Milky Way Galaxy]:https://science.nasa.gov/resource/the-milky-way-galaxy/
[rusty-orange]:https://apod.nasa.gov/apod/ap970804.html
[Mars]:https://science.nasa.gov/mars/
[Andromeda galaxy]:https://apod.nasa.gov/apod/ap150830.html
[cold]:https://pbs.twimg.com/media/DKSyMr2UEAAUL70?format=jpg
[giant arch]:https://apod.nasa.gov/apod/ap200531.html
[aurora]:https://spaceplace.nasa.gov/aurora/en/
[Earth's atmosphere]:https://www.nasa.gov/mission_pages/sunearth/science/atmosphere-layers2.html
[green auroral arch]:https://apod.nasa.gov/apod/ap190322.html
[known]:https://apod.nasa.gov/apod/ap210112.html
[Big Dipper]:https://en.wikipedia.org/wiki/Big_Dipper
[featured digital composite]:https://www.instagram.com/p/C0OjdSZI8kS/
[Lofoten Islands]:https://youtu.be/mg67iIFivDo
[Norway]:https://en.wikipedia.org/wiki/Norway

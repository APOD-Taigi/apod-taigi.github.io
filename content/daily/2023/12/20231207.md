---
title: 獵戶座太空船 kah 風暴洋
date: 2023-12-07
publishdate: 2023-12-07T11:45:00+0800
tags: [free2share, Artemis 1 號任務, 獵戶座太空船, 風暴洋, 晨昏線, 太陽能枋陣列, 月海, 隕石坑, 回航動力]
hero: https://apod.nasa.gov/apod/image/2312/art001e002132_apod1024.jpg
summary: 2022 年 12 月 5 號，無載人 ê 獵戶座太空船用回航動力飛過月球 ê 時陣，鬥 tī 伊頂懸 ê kha-mé-lah 翕著這个景色。
categories: [podcast]
vocals: [阿錕]
---

{{% apod %}}

- 原始文章：[Orion and the Ocean of Storms](https://apod.nasa.gov/apod/ap231207.html)
- 影像來源：[NASA](https://www.nasa.gov/), [Artemis 1](https://www.nasa.gov/artemis-1)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clrqo4f5200jw01t1dygq496r" >}}

## [漢羅] 獵戶座太空船 kah 風暴洋
2022 年 12 月 5 號，無載人 ê [獵戶座太空船][this view as Orion] 用回航動力飛過月球 ê 時陣，鬥 tī 伊頂懸 ê kha-mé-lah 翕著這个景色。
Tī 獵戶座太空船其中一組拍開 ê 太陽能枋陣列後壁，是 風暴洋 [西爿][western] 烏暗 koh 滑溜 ê 地形。
Tī 月球這爿 ê [風暴洋][Oceanus Procellarum] 是足顯目--ê，伊是 [月球頂懸去予熔岩崁牢 ê 月海][Moon's lava-flooded maria] 內底上大--ê。
月球 ê 晨昏線，就是月球暗暝 kah 日時 ê 交界線，就 tī 這張影像倒爿。
直徑 41公里 ê [Marius 隕石坑][crater Marius] 就 tī 中央頂懸，輻射形 ê [Kepler 隕石坑][crater Kepler] 就出現 tī 正爿上邊仔，太陽能枋陣列 ê 正爿遐。
Kepler 隕石坑 ê 淺色 ê 輻射紋向北 kah 向西去，一直到 [烏暗 ê Marius 隕石坑][dark-floored Marius] 遐。
2022 年12月11日，獵戶座太空船 [轉來 in 兜][reached its home world] 矣。
落尾這个歷史性 ê Artemis 1 號任務 ê 獵戶座太空船成功轉來地球，落 tiàm [地球][planet Earth's] 表面 ê 太平洋，噴甲規四界，結束伊 ê 任務。

## [POJ] La̍h-hō͘-chō Thài-khong-chûn kah Hong-pō-iûⁿ
2022 nî 12 goe̍h 5 hō, bô chài lâng ê La̍h-hō͘-chō Thài-khong-chûn iōng hôe-hâng tōng-le̍k poe-kòe Goe̍h-kiû ê sî-chūn, tàu tī i téng-koân ê kha-mé-lah hip-tio̍h chit-ê kéng-sek.
Tī La̍h-hō͘-chō Thài-khong-chûn kî-tiong chi̍t cho͘ phah-khui ê thài-iông-lêng-pang tīn-lia̍t āu-piah, sī Hong-pō-iûⁿ sai-pêng o͘-àm koh ku̍t-liu ê tē-hêng.
Tī Goe̍h-kiû chit-pêng ê Hong-pō-iûⁿ sī chiok hiáⁿ-ba̍k--ê, i sī Goe̍h-kiû téng-koân khì hō͘ iông-giâm khàm-tiâu ê goe̍h-hái lāi-té siōng tōa--ê.
Goe̍h-kiû-ê sîn-hun-sòaⁿ, to̍h-sī Goe̍h-kiû àm-mê kah ji̍t-sî ê kau-kài-sòaⁿ, to̍h tī chit-tiuⁿ iáⁿ-siōng tò-pêng.
Ti̍t-kèng 41 kong-lí ê Marius ún-se̍k-kheⁿ to̍h tī tiong-ng téng-koân, hok-siā hêng ê Kepler ún-se̍k-kheⁿ tō chhut-hiān tī chiàⁿ-pêng siōng piⁿ-á, thài-iông-lêng-pang tīn-lia̍t ê chiàⁿ-pêng hiah.
Kepler ún-se̍k-kheⁿ ê chhián-sek ê hok-siā bûn hiòng pak kah hiòng sai khì, it-ti̍t kàu o͘-àm ê Marius ún-se̍k-kheⁿ hiah.
2022 nî 12 goe̍h 11 ji̍t, La̍h-hō͘-chō Thài-khong-chûn tńg-lâi in tau ah.
Lo̍h-bóe chit-ê le̍k-sú-sèng ê Artemis 1 hō jīm-bū ê La̍h-hō͘-chō Thài-khong-chûn sêng-kong tńg-lâi tē-kiû, lak tiàm Tē-kiû piáu-bīn ê Thài-pêng-iûⁿ, phùn kah kui-sì-kè, kiat-sok i ê jīm-bū.

## [KIP] La̍h-hōo-tsō Thài-khong-tsûn kah Hong-pō-iûnn
2022 nî 12 gue̍h 5 hō, bô tsài lâng ê La̍h-hōo-tsō Thài-khong-tsûn iōng huê-hâng tōng-li̍k pue-kuè Gue̍h-kiû ê sî-tsūn, tàu tī i tíng-kuân ê kha-mé-lah hip-tio̍h tsit-ê kíng-sik.
Tī La̍h-hōo-tsō Thài-khong-tsûn kî-tiong tsi̍t tsoo phah-khui ê thài-iông-lîng-pang tīn-lia̍t āu-piah, sī Hong-pō-iûnn sai-pîng oo-àm koh ku̍t-liu ê tē-hîng.
Tī Gue̍h-kiû tsit-pîng ê Hong-pō-iûnn sī tsiok hiánn-ba̍k--ê, i sī Gue̍h-kiû tíng-kuân khì hōo iông-giâm khàm-tiâu ê gue̍h-hái lāi-té siōng tuā--ê.
Gue̍h-kiû-ê sîn-hun-suànn, to̍h-sī Gue̍h-kiû àm-mê kah ji̍t-sî ê kau-kài-suànn, to̍h tī tsit-tiunn iánn-siōng tò-pîng.
Ti̍t-kìng 41 kong-lí ê Marius ún-se̍k-khenn to̍h tī tiong-ng tíng-kuân, hok-siā hîng ê Kepler ún-si̍k-khenn tō tshut-hiān tī tsiànn-pîng siōng pinn-á, thài-iông-lîng-pang tīn-lia̍t ê tsiànn-pîng hiah.
Kepler ún-si̍k-khenn ê tshián-sik ê hok-siā bûn hiòng pak kah hiòng sai khì, it-ti̍t kàu oo-àm ê Marius ún-si̍k-khenn hiah.
2022 nî 12 gue̍h 11 ji̍t, La̍h-hōo-tsō Thài-khong-tsûn tńg-lâi in tau ah.
Lo̍h-bué tsit-ê li̍k-sú-sìng ê Artemis 1 hō jīm-bū ê La̍h-hōo-tsō Thài-khong-tsûn sîng-kong tńg-lâi tē-kiû, lak tiàm Tē-kiû piáu-bīn ê Thài-pîng-iûnn, phùn kah kui-sì-kè, kiat-sok i ê jīm-bū.

## [English] Orion and the Ocean of Storms

On December 5, 2022, a camera on board the uncrewed Orion spacecraft captured [this view as Orion][this view as Orion] approached its return powered flyby of the Moon.
Beyond one of Orion's extended solar arrays lies dark, smooth, terrain along the [western][western] edge of the Oceanus Procellarum.
Prominent on the lunar nearside [Oceanus Procellarum][Oceanus Procellarum], the Ocean of Storms, is the largest of the [Moon's lava-flooded maria][Moon's lava-flooded maria].
The lunar terminator, shadow line between lunar night and day, runs along the left of this frame.
The 41 kilometer diameter [crater Marius][crater Marius] is top center, with ray [crater Kepler][crater Kepler] peeking in at the edge, just right of the solar array wing.
Kepler's bright rays extend to the north and west, reaching the [dark-floored Marius][dark-floored Marius].
By December 11, 2022 the Orion spacecraft had [reached its home world][reached its home world].
The historic Artemis 1 mission ended with Orion's successful splashdown in [planet Earth's][planet Earth's] water-flooded Pacific Ocean.

## 詞彙學習

|漢羅|POJ|KIP|華語|English|
|-|-|-|-|-|
|Artemis 1 號任務|Artemis 1 hō jīm-bū|Artemis 1 hō jīm-bū|阿提米絲 1 號任務|Artemis 1 mission|
|獵戶座太空船|La̍h-hō͘-chō Thài-khong-chûn|La̍h-hōo-tsō Thài-khong-tsûn|獵戶座太空船|Orion spacecraft|
|風暴洋|Hong-pō-iûⁿ|Hong-pō-iûnn|風暴洋|Oceanus Procellarum|
|晨昏線|sîn-hun-sòaⁿ|sîn-hun-suànn|晨昏線|lunar terminator|
|太陽能枋陣列|thài-iông-lêng-pang tīn-lia̍t|thài-iông-lîng-pang tīn-lia̍t|太陽能板陣列|solar array|
|月海|goe̍h-hái|gue̍h-hái|月海|maria|
|隕石坑|ún-se̍k-kheⁿ|ún-si̍k-khenn|隕石坑|crater|
|回航動力|hôe-hâng tōng-le̍k|huê-hâng tōng-li̍k|回航動力|return power|

{{% /apod %}}
[An-Li Tsai]: thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[this view as Orion]:https://flickr.com/photos/nasa2explore/52547306790/in/album-72177720303788800/
[western]:https://apod.nasa.gov/apod/ap220128.html
[Oceanus Procellarum]:https://earthsky.org/space/new-ideas-about-origin-of-lunar-ocean-of-storms/
[Moon's lava-flooded maria]:https://en.wikipedia.org/wiki/Lunar_mare
[crater Marius]:https://en.wikipedia.org/wiki/Marius_(crater)
[crater Kepler]:https://en.wikipedia.org/wiki/Kepler_(lunar_crater)
[dark-floored Marius]:https://en.wikipedia.org/wiki/Marius_(crater)
[reached its home world]:https://blogs.nasa.gov/artemis/2022/12/11/artemis-i-flight-day-26-orion-splashes-down-concluding-historic-artemis-i-mission/
[planet Earth's]:https://www.nasa.gov/image-feature/apollo-17-astronauts-capture-iconic-blue-marble-50-years-ago

---
title: Ùi 月眉面頭前飛過 ê 飛龍機
date: 2023-12-04
publishdate: 2023-12-04T11:45:00+0800
tags: [飛龍機, 白煙尾溜, 月眉]
hero: https://apod.nasa.gov/apod/image/2312/BowArrow_Patel_960.jpg
summary: 無啦！月娘毋是弓，嘛無共飛龍機當做箭射出去。這張相片是一个意外相疊 ê 結果。
categories: [podcast]
vocals: [阿錕]
---

{{% apod %}}

- 原始文章：[Plane Crossing Crescent Moon](https://apod.nasa.gov/apod/ap231204.html)
- 影像來源 kah 版權：[Juned Patel](mailto:junedpatel@hotmail.com)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clr9vofq900x201w4e677188x" >}}

## [漢羅] Ùi 月眉面頭前飛過 ê 飛龍機
無啦！月娘毋是弓，嘛無共飛龍機當做箭射出去。
這張相片是一个意外相疊 ê 結果。
飛龍機 ê [白煙尾溜][contrail 1] 一般攏是白色--ê，毋過日出方向 ê 大量空氣共藍光彈出去，毋但造成 [天色變做藍色--ê][sky blue]，嘛共白煙尾溜反射做 [紅色--ê][red hue]。
佇 [飛龍機][the plane] 後壁遙遠 ê [月眉][crescent Moon]，嘛小可仔紅紅。
這張相片是頂個月初 ê 時陣佇 [英國][UK] [Bolton][Bolton] 翕--ê，是日出了後隨翕--ê，所以飛龍機佮白煙尾溜攏去予下底 ê 日光照著。
是講真不幸，閣幾分鐘，這場臨時出現 ê 天空 [表演就欲煞矣][show ended]。
飛龍機飛走，天愈來愈光，[月娘][Moon] 繼續 peh 起來，毋過愈來愈看袂清楚，[白煙尾溜][contrail 2] 嘛沓沓仔無去矣。

## [POJ] Ùi Goe̍h-bâi bīn-thâu-chêng poe--kòe ê Poe-lêng-ki
Bô--lah! Goe̍h-niû m̄-sī keng, mā bô kā poe-lêng-ki tòng-chò chìⁿ siā--chhut-khì.
Chit-tiuⁿ siòng-phìⁿ sī chi̍t-ê ì-gōa sio-tha̍h ê kiat-kó.
Poe-lêng-ki ê pe̍h-ian bóe-liu it-poaⁿ lóng sī pe̍h-sek--ê, m̄-koh ji̍t-chhut hong-hiòng ê tāi-liōng khong-khì kā nâ-kng tôaⁿ--chhut-khì, m̄-nā chō-sêng thiⁿ-sek piàn-chò nâ-sek--ê, mā kā pe̍h-ian bóe-liu hoán-siā chò âng-sek--ê.
Tī poe-lêng-ki āu-piah iâu-oán ê Goe̍h-bâi, mā sió-khóa-á âng-âng.
Chit-tiuⁿ siòng-phìⁿ sī téng kò goe̍h-chhe ê sî-chūn tī Eng-kok Bolton hip--ê, sī ji̍t-chhut liáu-āu sûi hip--ê, só͘-í poe-lêng-ki kah pe̍h-ian bóe-liu lóng khì hō͘ ē-té ê ji̍t-kng chiò--tio̍h.
Sī-kóng chin put-hēng, koh kúi hun-cheng, chit-tiûⁿ lîm-sî chhut-hiān ê thian-khong piáu-ián to̍h beh soah--ah.
Poe-lêng-ki poe-cháu, thiⁿ lú-lâi-lú kng, Goe̍h-niû kè-sio̍k peh--khí-lâi, m̄-koh lú-lâi-lú khòaⁿ bē chheng-chhó, pe̍h-ian bóe-liu mā tau̍h-tau̍h-á bô--khì--ah.

## [KIP] Uì Gue̍h-bâi bīn-thâu-tsîng pue--kuè ê Pue-lîng-ki
Bô--lah! Gue̍h-niû m̄-sī king, mā bô kā pue-lîng-ki tòng-tsò tsìnn siā--tshut-khì.
Tsit-tiunn siòng-phìnn sī tsi̍t-ê ì-guā sio-tha̍h ê kiat-kó.
Pue-lîng-ki ê pe̍h-ian bué-liu it-puann lóng sī pe̍h-sik--ê, m̄-koh ji̍t-tshut hong-hiòng ê tāi-liōng khong-khì kā nâ-kng tuânn--tshut-khì, m̄-nā tsō-sîng thinn-sik piàn-tsò nâ-sik--ê, mā kā pe̍h-ian bué-liu huán-siā tsò âng-sik--ê.
Tī pue-lîng-ki āu-piah iâu-uán ê Gue̍h-bâi, mā sió-khuá-á âng-âng.
Tsit-tiunn siòng-phìnn sī tíng kò gue̍h-tshe ê sî-tsūn tī Ing-kok Bolton hip--ê, sī ji̍t-tshut liáu-āu suî hip--ê, sóo-í pue-lîng-ki kah pe̍h-ian bué-liu lóng khì hōo ē-té ê ji̍t-kng tsiò--tio̍h.
Sī-kóng tsin put-hīng, koh kuí hun-tsing, tsit-tiûnn lîm-sî tshut-hiān ê thian-khong piáu-ián to̍h beh suah--ah.
Pue-lîng-ki pue-tsáu, thinn lú-lâi-lú kng, Gue̍h-niû kè-sio̍k peh--khí-lâi, m̄-koh lú-lâi-lú khuànn bē tshing-tshó, pe̍h-ian bué-liu mā ta̍uh-ta̍uh-á bô--khì--ah.

## [English] Plane Crossing Crescent Moon
No, the Moon is not a bow, and no, it did not shoot out a plane like an arrow.
What is pictured is a chance superposition.
The plane's [contrail][contrail 1] would normally appear white, but the large volume of air toward the rising Sun preferentially knocked away blue light, not only making the [sky blue][sky blue], but giving the reflected trail a bright [red hue][red hue].
Far in the distance, well behind [the plane][the plane], the [crescent Moon][crescent Moon] also appears slightly reddened.
Captured early last month from [Bolton][Bolton], [UK][UK], the featured image was taken so soon after sunrise that the plane was sunlit from below, as was its contrail.
Within minutes, unfortunately, the impromptu sky [show ended][show ended].
The plane moved out of sight.
The [Moon][Moon] kept rising but became harder to see through a brightening sky.
And the [contrail][contrail 2] gradually dispersed.

## 詞彙學習（漢羅/POJ/KIP/華語/English）
- 【飛龍機】poe-lêng-ki/pue-lîng-ki/飛機/plane
- 【白煙尾溜】pe̍h-ian bóe-liu/pe̍h-ian bué-liu/凝結尾跡/contrail
- 【月眉】goe̍h-bâi/gue̍h-bâi/眉月/crescent Moon

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[contrail 1]:https://www.earthdata.nasa.gov/learn/sensing-our-planet/on-the-trail-of-contrails
[sky blue]:https://spaceplace.nasa.gov/blue-sky/
[red hue]:https://apod.nasa.gov/apod/ap050711.html
[the plane]:https://apod.nasa.gov/cgi-bin/apod/apod_search?tquery=airplane
[crescent Moon]:https://spaceplace.nasa.gov/moon-phases/en/
[Bolton]:https://en.wikipedia.org/wiki/Bolton
[UK]:https://en.wikipedia.org/wiki/United_Kingdom
[show ended]:https://static01.nyt.com/images/2019/05/19/world/17grumpycat-1/17grumpycat-1-videoSixteenByNine3000.jpg
[Moon]:https://moon.nasa.gov/
[contrail 2]:https://apod.nasa.gov/apod/ap041013.html

---
title: 揭示計畫：宇宙模擬影片
date: 2023-12-31
publishdate: 2023-12-31T11:45:00+0800
tags: [free2share, 揭示計畫, 模擬, 雲絲, 星系, 星系團, 烏暗物質, 水素, 重元素, 日素, 炭素, 超大質量烏洞, 大霹靂, 立方體]
hero: https://www.youtube.com/watch?v=QSivvdIyeG4
summary: 咱是按怎來到遮--ê？請你揤「放送」，坐予好勢，開始來看。
---

{{% apod %}}

- 原始文章：[Illustris: A Simulation of the Universe](https://apod.nasa.gov/apod/)
- 影片來源：[Illustris Collaboration](https://www.illustris-project.org/people/), [NASA](https://www.nasa.gov/), [PRACE](http://www.prace-ri.eu/), [XSEDE](https://www.xsede.org/), [MIT](https://physics.mit.edu/faculty/mark-vogelsberger/), [Harvard CfA](https://www.cfa.harvard.edu/); 音樂：The Poisoned Princess ([Media Right Productions](https://www.mediarightproductions.com/))
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 揭示計畫：宇宙模擬影片
咱是按怎來到遮--ê？
請你 [揤「放送」][Click play]，坐予好勢，開始來看。
這个宇宙演化 ê [電腦模擬][computer simulation]，提供咱了解 tī 這个宇宙中，[星系是按怎形成--ê][galaxies formed]？[人類是 tī 宇宙 ê 佗一位][humanity's place in the universe]？
[揭示計畫][Illustris project] 是一个 tī 2014 年 [用][exhausted] 2000 萬點鐘 ê CPU 時間，追蹤 3500 萬 [光年][light years] 長 ê 立方體 tī 130 億年內演化 ê 電腦模擬計畫。
[這个模擬][The simulation] 是咧追蹤物質是按怎 [做出][formation] 無仝款 ê [星系][galaxy]。
這个虛擬 [宇宙][universe] 那演化，一寡物質嘛那咧漲大。
無偌久，這个宇宙就因為重力作用，堅做雲絲、[星系][galaxies]、kah [星系團][clusters of galaxies]。
[這支影片][featured video] 是利用虛擬相機踅咧看一部份 ê 宇宙。
頭一个是咧看 [烏暗物質][dark matter 1] ê 演化，紲落來 [0:45][0:45] ê 時陣是 [水素][hydrogen] 氣體 tī 無仝溫度 ê 變化，閣來 [1:30][1:30] 是重元素，像 [日素][helium] kah [炭素][carbon] ê 出現，落尾 [2:07][2:07] 閣轉來看 [烏暗物質][dark matter 2]。
影格倒爿下跤標 ê 是 ùi [大霹靂][Big Bang] 開始算 ê 時間，正爿下底標 ê 是物質 ê 種類。
0:50 ê 爆發事件是星系中心 ê 超大質量烏洞噴出來 ê 燒滾滾 ê 氣泡。
[揭示計畫][Illustris] kah [真正 ê 宇宙][real universe] 無仝 ê 部份真趣味，包括講 [這个模擬][the simulation] 是按怎會生出傷濟較老 ê 恆星，所以這嘛是一个研究主題。

## [POJ] Khiat-sī kè-ōe: Ú-tiū bô͘-gí iáⁿ-phìⁿ
Lán sī án-chóaⁿ lâi-kàu chiah--ê?
Chhiáⁿ lí chhi̍h "hòng-sàng", chē hō͘ hó-sè, khai-sí lâi-khòaⁿ.
Chit-ê ú-tiū ián-hòa ê tiān-náu bô͘-gí, thê-kiong lán liáu-kái tī chit-ê ú-tiū tiong, seng-hē sī án-nóa hêng-sêng--ê? jîn-lūi sī tī ú-tiū ê to̍h chi̍t-ūi?
Khiat-sī kè-ōe sī chi̍t-ê tī 2014 nî iōng 2000 bān tiám-cheng ê CPU sî-kan, tui-chong 3500 bān kng-nî tn̂g ê li̍p-hong-thé tī 130 ek nî lāi ián-hòa ê tiān-náu bô͘-gí kè-ōe.
Chit-ê bô͘-gí sī leh tui-chong bu̍t-chit sī án-chóaⁿ chò-chhut bô-kâng-khoán ê seng-hē.
Chit-ê hi-gí ú-tiū ná ián-hòa, chi̍t-kóa bu̍t-chit mā ná leh tiùⁿ-tōa.
Bô gōa-kú, chit-ê ú-tiū to̍h in-ūi tiōng-le̍k chok-iōng, kian chò hûn-si, seng-hē, kah seng-hē-thoân.
Chit-ki iáⁿ-phìⁿ sī lī-iōng hi-gí siòng-ki se̍h leh khòaⁿ chi̍t-pō͘-hūn ê ú-tiū.
Thâu-chi̍t-ê sī leh khòaⁿ o͘-àm bu̍t-chit ê ián-hòa, sòa-lo̍h-lâi 0:45 ê sî-chūn sī chúi-sò͘ khì-thé tī bô-kâng un-tō͘ ê piàn-hòa, koh-lâi 1:30 sī tāng-goân-sò͘, chhiūⁿ ji̍t-sò͘ kah thòaⁿ-sò͘ ê chhut-hiān, lo̍h-bóe 2:07 koh tńg-lâi khòaⁿ o͘-àm bu̍t-chit.
Iáⁿ-keh tò-pêng ē-kha piau--ê sī ùi Tōa-phek-le̍k khai-sí sǹg--ê sî-kan, chiàⁿ-pêng ē-té piau ê sī bu̍t-chit ê chióng-lūi.
0:50 ê po̍k-hoat sū-kiāⁿ sī seng-hē tiong-sim ê chhiau-tōa chit-liōng o͘-tōng phùn--chhut-lâi ê sio-kún-kún ê khì-phàu.
Khiat-sī kè-ōe kah chin-chiàⁿ ê ú-tiū bô-kâng ê pō͘-hūn chin chhù-bī, pau-koat kóng chit-ê bô͘-gí sī án-chóaⁿ ē seⁿ-chhut siuⁿ-chē khah lāu ê hêng-chheⁿ, só͘-í che mā-sī chi̍t-ê gián-kiù chú-tê.

## [KIP] Khiat-sī kè-uē: Ú-tiū bôo-gí iánn-phìnn
Lán sī án-tsuánn lâi-kàu tsiah--ê?
Tshiánn lí tshi̍h "hòng-sàng", tsē hōo hó-sè, khai-sí lâi-khuànn.
Tsit-ê ú-tiū ián-huà ê tiān-náu bôo-gí, thê-kiong lán liáu-kái tī tsit-ê ú-tiū tiong, sing-hē sī án-nuá hîng-sîng--ê? jîn-luī sī tī ú-tiū ê to̍h tsi̍t-uī?
Khiat-sī kè-uē sī tsi̍t-ê tī 2014 nî iōng 2000 bān tiám-tsing ê CPU sî-kan, tui-tsong 3500 bān kng-nî tn̂g ê li̍p-hong-thé tī 130 ik nî lāi ián-huà ê tiān-náu bôo-gí kè-uē.
Tsit-ê bôo-gí sī leh tui-tsong bu̍t-tsit sī án-tsuánn tsò-tshut bô-kâng-khuán ê sing-hē.
Tsit-ê hi-gí ú-tiū ná ián-huà, tsi̍t-kuá bu̍t-tsit mā ná leh tiùnn-tuā.
Bô guā-kú, tsit-ê ú-tiū to̍h in-uī tiōng-li̍k tsok-iōng, kian tsò hûn-si, sing-hē, kah sing-hē-thuân.
Tsit-ki iánn-phìnn sī lī-iōng hi-gí siòng-ki se̍h leh khuànn tsi̍t-pōo-hūn ê ú-tiū.
Thâu-tsi̍t-ê sī leh khuànn oo-àm bu̍t-tsit ê ián-huà, suà-lo̍h-lâi 0:45 ê sî-tsūn sī tsuí-sòo khì-thé tī bô-kâng un-tōo ê piàn-huà, koh-lâi 1:30 sī tāng-guân-sòo, tshiūnn ji̍t-sòo kah thuànn-sòo ê tshut-hiān, lo̍h-bué 2:07 koh tńg-lâi khuànn oo-àm bu̍t-tsit.
Iánn-keh tò-pîng ē-kha piau--ê sī uì Tuā-phik-li̍k khai-sí sǹg--ê sî-kan, tsiànn-pîng ē-té piau ê sī bu̍t-tsit ê tsióng-luī.
0:50 ê po̍k-huat sū-kiānn sī sing-hē tiong-sim ê tshiau-tuā tsit-liōng oo-tōng phùn--tshut-lâi ê sio-kún-kún ê khì-phàu.
Khiat-sī kè-uē kah tsin-tsiànn ê ú-tiū bô-kâng ê pōo-hūn tsin tshù-bī, pau-kuat kóng tsit-ê bôo-gí sī án-tsuánn ē senn-tshut siunn-tsē khah lāu ê hîng-tshenn, sóo-í tse mā-sī tsi̍t-ê gián-kiù tsú-tê.

## [English] Illustris: A Simulation of the Universe
How did we get here?
[Click play][Click play], sit back, and watch.
A [computer simulation][computer simulation] of the evolution of the universe provides insight into how [galaxies formed][galaxies formed] and perspectives into [humanity's place in the universe][humanity's place in the universe].
The [Illustris project][Illustris project] [exhausted][exhausted] 20 million CPU hours in 2014 following 12 billion resolution elements spanning a cube 35 million [light years][light years] on a side as it evolved over 13 billion years.
[The simulation][The simulation] tracks matter into the [formation][formation] of a wide variety of [galaxy][galaxy] types.
As the virtual universe evolves, some of the matter expanding with the [universe][universe] soon gravitationally condenses to form filaments, [galaxies][galaxies], and [clusters of galaxies][clusters of galaxies].
The [featured video][featured video] takes the perspective of a virtual camera circling part of this changing universe, first showing the evolution of [dark matter][dark matter 1], then [hydrogen][hydrogen] gas coded by temperature ([0:45][0:45]), then heavy elements such as [helium][helium] and [carbon][carbon] ([1:30][1:30]), and then back to [dark matter][dark matter 2] ([2:07][2:07]).
On the lower left the time since the [Big Bang][Big Bang] is listed, while on the lower right the type of matter being shown is listed.
Explosions (0:50) depict galaxy-center supermassive black holes expelling bubbles of hot gas.
Interesting discrepancies between [Illustris][Illustris] and the [real universe][real universe] have been studied, including why [the simulation][the simulation] produced an overabundance of old stars.

## 詞彙學習（漢羅/POJ/KIP/華語/English）
- 【揭示計畫】Khiat-sī kè-ōe/Khiat-sī kè-uē/揭示計畫/Illustris project
- 【大霹靂】Tōa-phek-le̍k/Tuā-phik-li̍k/大霹靂/Big Bang
- 【模擬】bô͘-gí/bôo-gí/模擬/simulation
- 【立方體】li̍p-hong-thé/li̍p-hong-thé/立方體/cube
- 【雲絲】hûn-si/hûn-si/絲狀結構/filament
- 【星系】seng-hē/sing-hē/星系/galaxy
- 【星系團】seng-hē-thoân/sing-hē-thuân/星系團/clusters of galaxies
- 【烏暗物質】o͘-àm bu̍t-chit/oo-àm bu̍t-tsit/暗物質/dark matter
- 【水素】chúi-sò͘/tsuí-sòo/氫/hydrogen
- 【重元素】tāng-goân-sò͘/tāng-guân-sòo/重元素/heavy element
- 【日素】ji̍t-sò͘/ji̍t-sòo/氦/helium
- 【炭素】thòaⁿ-sò͘/thuànn-sòo/碳/carbon
- 【超大質量烏洞】chhiau-tōa chit-liōng o͘-tōng/tshiau-tuā tsit-liōng oo-tōng/超大質量烏洞/supermassive black hole

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[Click play]:https://www.youtube.com/watch?v=QSivvdIyeG4
[computer simulation]:https://www.illustris-project.org/media/
[galaxies formed]:https://en.wikipedia.org/wiki/Galaxy_formation
[humanity's place in the universe]:https://apod.nasa.gov/apod/ap010101.html
[Illustris project]:https://www.youtube.com/watch?v=NjSFR40SY58
[exhausted]:https://i.pinimg.com/474x/0c/ba/94/0cba94c29324b1108fd7b5831742961c.jpg
[light years]:https://chandra.harvard.edu/photo/cosmic_distance.html
[The simulation]:https://ui.adsabs.harvard.edu/abs/2014Natur.509..177V/abstract
[formation]:https://apod.nasa.gov/apod/ap120717.html
[galaxy]:https://science.nasa.gov/astrophysics/focus-areas/what-are-galaxies/
[universe]:https://apod.nasa.gov/apod/ap210802.html
[galaxies]:https://apod.nasa.gov/apod/ap130808.html
[clusters of galaxies]:https://apod.nasa.gov/apod/ap100502.html
[featured video]:https://www.youtube.com/watch?v=A23Ro3kiB1E
[dark matter 1]:https://chandra.harvard.edu/xray_astro/dark_matter/
[hydrogen]:https://periodic.lanl.gov/1.shtml
[0:45]:https://www.youtube.com/watch?v=QSivvdIyeG4&t=0m45s
[helium]:https://periodic.lanl.gov/2.shtml
[carbon]:https://periodic.lanl.gov/6.shtml
[1:30]:https://www.youtube.com/watch?v=QSivvdIyeG4&t=1m30s
[dark matter 2]:https://en.wikipedia.org/wiki/Dark_matter
[2:07]:https://www.youtube.com/watch?v=QSivvdIyeG4&t=2m07s
[Big Bang]:https://en.wikipedia.org/wiki/Big_Bang
[Illustris]:http://www.illustris-project.org/
[real universe]:https://apod.nasa.gov/apod/ap120813.html
[the simulation]:http://arxiv.org/abs/1405.1418

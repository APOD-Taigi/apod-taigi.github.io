---
title: 深空視場：心臟星雲
date: 2023-12-13
publishdate: 2023-12-13T11:45:00+0800
tags: [心臟星雲, 發射星雲, IC1805, sir-lí-khóng, 酸素, 水素, 開放星團, Melotte 15, 恆星風, 魚頭星雲, 仙后座, 塗粉柱]
hero: https://apod.nasa.gov/apod/image/2312/Heart_TelLiveOstling_960.jpg
summary: 是啥物驅動心臟星雲發光？
categories: [podcast]
vocals: [阿錕]
---

{{% apod %}}

- 原始文章：[Deep Field: The Heart Nebula](https://apod.nasa.gov/apod/ap231213.html)
- 影像來源 kah 版權：[William Ostling](https://theastroenthusiast.com/about-me/), Telescope Live
- 下暗咱來看：[雙生仔座流星雨](https://earthsky.org/astronomy-essentials/everything-you-need-to-know-geminid-meteor-shower/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clrs22qa402cm01vz1bhh4yh3" >}}

## [漢羅] 深空視場：心臟星雲
是啥物驅動心臟星雲發光？
代先，倒爿 ê 大型 [發射星雲][emission nebula] ê 編號是 [IC 1805][IC 1805]，看起來敢若是 [人 ê 心臟][human heart]。
星雲發 ê 紅光，是 ùi [伊主要 ê][most prominent] 成分，[水素][hydrogen]，來--ê。
毋過這張長時間感光影像，閣有濫 sir-lí-khóng（黃色）kah 酸素（藍色）發出 ê 光。
[心臟星雲][Heart Nebula 1] 中央是 開放星團 [Melotte 15][Melotte 15]，內底 ê 少年恆星，利用激發態 ê 原子 [高能光][energetic light] kah 恆星風，tī 這區雕出幾若條足媠 ê [塗粉柱][dust pillars]。
[心臟星雲][Heart Nebula 2] 就 tī [仙后][Cassiopeia][座][constellation] ê 方向，差不多 7500 [光年][light years] 遠 ê 所在。
心臟星雲正爿下底，閣有 [魚頭星雲][Fishhead Nebula] kah 伊做伴。
[這張闊幅深空影像][This wide and deep image] 清楚表示講，心臟星雲 ê 四箍圍仔 攏是咧發光 ê 氣體。

## [POJ] Chhim-khong sī-tiûⁿ : Sim-chōng Seng-hûn
Sī siáⁿ-mih khu-tōng Sim-chōng Seng-hûn hoat-kng?
Tāi-seng, tò-pêng ê tōa-hêng hoat-siā seng-hûn ê pian-hō sī IC1805, khòaⁿ--khí-lâi káⁿ-ná sī lâng ê sim-chōng.
Seng-hûn hoat ê âng-kng, sī ùi i chú-iàu ê sêng-hun, chúi-sò͘, lâi--ê.
M̄-koh chit-tiuⁿ tn̂g sî-kan kám-kng iáⁿ-siōng, koh-ū lām sir-lí-khóng (n̂g-sek) kah sàng-sò͘ (nâ-sek) hoat--chhut ê kng.
Sim-chōng Seng-hûn tiong-ng sī khai-hòng seng-thoân Melotte 15, lāi-té ê siàu-liân hêng-chheⁿ, lī-iōng kek-hoat-thài ê goân-chú ko-lêng kng kah hêng-chheⁿ-hong, tī chit khu tiau chhut kúi-nā tiâu chiok súi ê thô͘-hún-thiāu.
Sim-chōng Seng-hûn to̍h tī Sian-hiō-chō ê hong-hiòng, chha-put-to 7500 kng-nî hn̄g ê só͘-chāi.
Sim-chōng Seng-hûn chiàⁿ-pêng ē-té, koh-ū Hî-thâu Seng-hûn kah i chò-phōaⁿ.
Chit-tiuⁿ khoah-pak chhim-khong iáⁿ-siōng chheng-chhó piáu-sī kóng, Sim-chōng Seng-hûn ê sì-kho͘-ûi-á lóng sī leh hoat-kng ê khì-thé.

## [KIP] Tshim-khong sī-tiûnn : Sim-tsōng Sing-hûn
Sī siánn-mih khu-tōng Sim-tsōng Sing-hûn huat-kng?
Tāi-sing, tò-pîng ê tuā-hîng huat-siā sing-hûn ê pian-hō sī IC1805, khuànn--khí-lâi kánn-ná sī lâng ê sim-tsōng.
Sing-hûn huat ê âng-kng, sī uì i tsú-iàu ê sîng-hun, tsuí-sòo, lâi--ê.
M̄-koh tsit-tiunn tn̂g sî-kan kám-kng iánn-siōng, koh-ū lām sir-lí-khóng (n̂g-sik) kah sàng-sòo (nâ-sik) huat--tshut ê kng.
Sim-tsōng Sing-hûn tiong-ng sī khai-hòng sing-thuân Melotte 15, lāi-té ê siàu-liân hîng-tshenn, lī-iōng kik-huat-thài ê guân-tsú ko-lîng kng kah hîng-tshenn-hong, tī tsit khu tiau tshut kuí-nā tiâu tsiok suí ê thôo-hún-thiāu.
Sim-tsōng Sing-hûn to̍h tī Sian-hiō-tsō ê hong-hiòng, tsha-put-to 7500 kng-nî hn̄g ê sóo-tsāi.
Sim-tsōng Sing-hûn tsiànn-pîng ē-té, koh-ū Hî-thâu Sing-hûn kah i tsò-phuānn.
Tsit-tiunn khuah-pak tshim-khong iánn-siōng tshing-tshó piáu-sī kóng, Sim-tsōng Sing-hûn ê sì-khoo-uî-á lóng sī leh huat-kng ê khì-thé.

## [English] Deep Field: The Heart Nebula
What excites the Heart Nebula?
First, the large [emission nebula][emission nebula] on the left, catalogued as [IC 1805][IC 1805], looks somewhat like a [human heart][human heart].
The nebula glows brightly in red light emitted by its [most prominent][most prominent] element, [hydrogen][hydrogen], but this long-exposure image was also blended with light emitted by silicon (yellow) and oxygen (blue).
In the center of the [Heart Nebula][Heart Nebula 1] are young stars from the open star cluster [Melotte 15][Melotte 15] that are eroding away several picturesque [dust pillars][dust pillars] with their atom-exciting [energetic light][energetic light] and winds.
The [Heart Nebula][Heart Nebula 2] is located about 7,500 [light years][light years] away toward the [constellation][constellation] of [Cassiopeia][Cassiopeia].
At the bottom right of the Heart Nebula is the companion [Fishhead Nebula][Fishhead Nebula].
[This wide and deep image][This wide and deep image] clearly shows, though, that glowing gas surrounds the Heart Nebula in all directions.

## 詞彙學習（漢羅/POJ/KIP/華語/English）
- 【心臟星雲】Sim-chōng Seng-hûn/Sim-tsōng Sing-hûn/心臟星雲/Heart Nebula
- 【發射星雲】hoat-siā seng-hûn/huat-siā sing-hûn/發射星雲/emission nebula
- 【IC1805】IC it-pat-khòng-ngó͘/IC it-pat-khòng-ngóo/IC1805/IC1805
- 【sir-lí-khóng】sir-lí-khóng/sir-lí-khóng/矽/silicon
- 【酸素】sàng-sò͘/sàng-sòo/氧/oxygen
- 【水素】chúi-sò͘/tsuí-sòo/氫/hydrogen
- 【開放星團】khai-hòng seng-thoân/khai-hòng sing-thuân/開放星團/open cluster
- 【Melotte 15】Melotte cha̍p-gō͘/Melotte tsa̍p-gōo/Melotte 15/Melotte 15
- 【恆星風】hêng-chheⁿ-hong/hîng-tshenn-hong/恆星風/stellar winds
- 【魚頭星雲】Hî-thâu Seng-hûn/Hî-thâu Sing-hûn/魚頭星雲/Fishhead Nebula
- 【仙后座】Sian-hiō-chō/Sian-hiō-tsō/仙后座/Cassiopeia
- 【塗粉柱】thô͘-hún-thiāu/thôo-hún-thiāu/塵埃柱/dust pillars

{{% /apod %}}
[An-Li Tsai]: thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[emission nebula]:https://apod.nasa.gov/apod/emission_nebulae.html
[IC 1805]:https://apod.nasa.gov/apod/ap040917.html
[human heart]:https://youtu.be/xWkeidr2T8o?t=26
[most prominent]:https://i.pinimg.com/originals/d3/5d/63/d35d632b0161e3169f7f4dd3c17c8e36.jpg
[hydrogen]:https://en.wikipedia.org/wiki/Hydrogen
[Heart Nebula 1]:https://www.instagram.com/p/B1zDeLAFp8p/
[Melotte 15]:https://apod.nasa.gov/apod/ap131227.html
[dust pillars]:https://apod.nasa.gov/apod/ap160424.html
[energetic light]:https://science.nasa.gov/ems/10_ultravioletwaves
[Heart Nebula 2]:https://apod.nasa.gov/apod/ap031022.html
[light years]:http://starchild.gsfc.nasa.gov/docs/StarChild/questions/question19.html
[constellation]:https://spaceplace.nasa.gov/constellations/en/
[Cassiopeia]:https://en.wikipedia.org/wiki/Cassiopeia_(constellation)
[Fishhead Nebula]:https://apod.nasa.gov/apod/ap141224.html
[This wide and deep image]:https://theastroenthusiast.com/the-heart-nebula-in-sho/

---
title: 北京古觀像台天頂 ê 恆星軌跡
date: 2023-12-02
publishdate: 2023-12-02T11:45:00+0800
tags: [北京古觀像台, 渾天儀, 黃銅, 觀星台, 弧形星軌, 三跤馬]
hero: https://apod.nasa.gov/apod/image/2312/StartrailsBeijingAncientObservatory-3_1024.jpg
summary: 你會當坐地鐵去參觀中國北京這个天文台，毋過你佇遐袂揣著任何望遠鏡。
categories: [podcast]
vocals: [阿錕]
---

{{% apod %}}

- 原始文章：[Startrails over Beijing Ancient Observatory](https://apod.nasa.gov/apod/ap231202.html)
- 影像來源 kah [版權][copyright]：[Jeff Dai](https://twanight.org/profile/jeff-dai/) ([TWAN](https://www.twanight.org/))
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clr6ehqmk00rn01x390b49bd1" >}}

## [漢羅] 北京古觀像台天頂 ê 恆星軌跡
[你會當][You can take] 坐地鐵去參觀中國北京這个天文台，毋過你佇遐袂揣著任何望遠鏡。
天文學家佇西元 1400 年代踮 [北京古觀象台][Beijing Ancient Observatory] 頂懸裝這台儀器，通追蹤一寡 [目睭會當直接看著 ê 恆星 kah 行星][naked-eye stars and planets] ê 位置，共 in 量較準咧。
其中一寡大型華麗 ê [天文儀器][astronomical instruments] 到今猶佇遐。
今仔日你甚至會當佇觀星台頂懸看天星，毋過佇 [城市燈火][against the city lights] 遮爾光 ê 狀況下，干焦閣跤光 ê 天體才看會著。
這張是固定佇三跤馬頂懸 ê kha-mé-lah 照時間翕--ê 系列相片，有紀錄美麗 ê 弧形星軌，上光 ê 彼條光跡是月娘--ê。
伊 ê 弧較闊，就出現佇古觀象台黃銅 [渾天儀][armillary sphere] ê 後壁。
你嘛會使共這張 kah [1895 年 9 月翕--ê][one taken in 1895] 北京古觀象台做比較。

## [POJ] Pak-kiaⁿ Kó͘-koan-siōng-tâi thiⁿ-téng ê hêng-chheⁿ kúi-jiah
Lí ē-tàng chē tē-thih khì chham-koan Tiong-kok Pak-kiaⁿ chit-ê thian-bûn-tâi, m̄-koh lí tī-hiah bē chhōe-tio̍h jīm-hô bōng-oán-kiàⁿ.
Thian-bûn ha̍k-ka tī se-goân 1400 nî-tāi tiàm Pak-kiaⁿ Kó͘-koan-siōng-tâi téng-koân chng chit tâi gî-khì, thang tui-chong chi̍t-kóa ba̍k-chiu ē-tàng ti̍t-chiap khòaⁿ--tio̍h ê hêng-chheⁿ kah kiâⁿ-chheⁿ ê ūi-tì, kā in niû khah chún--leh.
Kî-tiong chi̍t-kóa tōa-hêng hôa-lē ê thian-bûn gî-khì kàu-taⁿ iáu tī-hiah.
Kin-á-ji̍t lí sīm-chì ē-tàng tī koan-seng-tâi téng-koân khòaⁿ thiⁿ-chheⁿ, m̄-koh tī siâⁿ-chhī teng-hóe chiah-nī kng ê chōng-hóng hā, kan-na koh kha kng ê thian-thé chiah khòaⁿ-ē-tio̍h.
Chit-tiuⁿ sī kò͘-tēng tī saⁿ-kha-bé téng-koân ê kha-mé-lah chiàu sî-kan hip--ê hē-lia̍t siòng-phìⁿ, ū kì-lio̍k bí-lē ê hô͘-hêng seng-kúi, siōng kng ê hit tiâu kng-jiah sī goe̍h-niû--ê.
I ê hô͘ khah khoah, to̍h chhut-hiān tī Kó͘-koan-siōng-tâi n̂g-tâng Hûn-thian-gî ê āu-piah.
Lí mā ē-sái kā chit-tiuⁿ kah 1895 nî 9 goe̍h hip--ê Pak-kiaⁿ Kó͘-koan-siōng-tâi chò pí-kàu.

## [KIP] Pak-kiann Kóo-kuan-siōng-tâi thinn-tíng ê hîng-tshenn kuí-jiah
Lí ē-tàng tsē tē-thih khì tsham-kuan Tiong-kok Pak-kiann tsit-ê thian-bûn-tâi, m̄-koh lí tī-hiah bē tshuē-tio̍h jīm-hô bōng-uán-kiànn.
Thian-bûn ha̍k-ka tī se-guân 1400 nî-tāi tiàm Pak-kiann Kóo-kuan-siōng-tâi tíng-kuân tsng tsit tâi gî-khì, thang tui-tsong tsi̍t-kuá ba̍k-tsiu ē-tàng ti̍t-tsiap khuànn--tio̍h ê hîng-tshenn kah kiânn-tshenn ê uī-tì, kā in niû khah tsún--leh.
Kî-tiong tsi̍t-kuá tuā-hîng huâ-lē ê thian-bûn gî-khì kàu-tann iáu tī-hiah.
Kin-á-ji̍t lí sīm-tsì ē-tàng tī kuan-sing-tâi tíng-kuân khuànn thinn-tshenn, m̄-koh tī siânn-tshī ting-hué tsiah-nī kng ê tsōng-hóng hā, kan-na koh kha kng ê thian-thé tsiah khuànn-ē-tio̍h.
Tsit-tiunn sī kòo-tīng tī sann-kha-bé tíng-kuân ê kha-mé-lah tsiàu sî-kan hip--ê hē-lia̍t siòng-phìnn, ū kì-lio̍k bí-lē ê hôo-hîng sing-kuí, siōng kng ê hit tiâu kng-jiah sī gue̍h-niû--ê.
I ê hôo khah khuah, to̍h tshut-hiān tī Kóo-kuan-siōng-tâi n̂g-tâng Hûn-thian-gî ê āu-piah.
Lí mā ē-sái kā tsit-tiunn kah 1895 nî 9 gue̍h hip--ê Pak-kiann Kóo-kuan-siōng-tâi tsò pí-kàu.

## [English] Startrails over Beijing Ancient Observatory
[You can take][You can take] a subway ride to visit this observatory in Beijing, China but you won't find any telescopes there.
Starting in the 1400s astronomers erected devices at the [Beijing Ancient Observatory][Beijing Ancient Observatory] site to enable them to accurately measure and track the positions of [naked-eye stars and planets][naked-eye stars and planets].
Some of the large, ornate [astronomical instruments][astronomical instruments] are still standing.
You can even see stars from the star observation platform today, but now only the very brightest celestial beacons are visible [against the city lights][against the city lights].
In this time series of exposures from a camera fixed to a tripod to record graceful arcing startrails, the brightest trail is actually the Moon.
Its broad arc is seen behind the ancient observatory's brass [armillary sphere][armillary sphere].
Compare this picture from the Beijing Ancient Observatory taken in September 2023 to [one taken in 1895][one taken in 1895].

## 詞彙學習

|漢羅|POJ|KIP|華語|English|
|-|-|-|-|-|
|北京古觀像台|Pak-kiaⁿ Kó͘-koan-siōng-tâi|Pak-kiann Kóo-kuan-siōng-tâi|北京古觀像台|Beijing Ancient Observatory|
|渾天儀|Hûn-thian-gî|Hûn-thian-gî|渾天儀|armillary sphere|
|黃銅|n̂g-tâng|n̂g-tâng|黃銅|brass|
|觀星台|koan-seng-tâi|kuan-sing-tâi|觀星台|observation platform|
|弧形星軌|hô͘-hêng seng-kúi|hôo-hîng sing-kuí|弧形星軌|arcing startrails|
|三跤馬|saⁿ-kha-bé|sann-kha-bé|三角架|tripod|

{{% /apod %}}
[An-Li Tsai]: thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[You can take]:https://asd.gsfc.nasa.gov/blueshift/index.php/2010/08/20/maggies-blog-beijings-ancient-observatory/
[Beijing Ancient Observatory]:https://www.bjp.org.cn/en/Beijing%20Ancient%20Observatory/History%20of%20the%20Observatory/index.shtml
[naked-eye stars and planets]:https://science.nasa.gov/skywatching/
[astronomical instruments]:https://www.bjp.org.cn/en/Beijing%20Ancient%20Observatory/Astronomical%20instruments/list.shtml
[against the city lights]:https://apod.nasa.gov/apod/ap110716.html
[armillary sphere]:https://en.wikipedia.org/wiki/Armillary_sphere
[one taken in 1895]:https://apod.nasa.gov/apod/ap980506.html

---
title: 織女星 kah 彗星 12P/Pons-Brooks
date: 2023-12-08
publishdate: 2023-12-08T11:45:00+0800
tags: [週期性彗星 12P/Pons-Brooks, Pons-Brooks 彗星, 惡魔彗星, 織女星, 彗鬚, 千年鷹號, 哈雷型彗星, 內太陽系, 近日點, 日全食, 黃道面, 天琴座 α]
hero: https://apod.nasa.gov/apod/image/2312/_12P_Pons_Brooks_2023_12_04_184135PST_DEBartlett1024.jpg
summary: 12 月 4 號 ê 時陣，週期性彗星 12P/Pons-Brooks kah 織女星，就是北天 ê 天琴座 alpha，同齊出現 tī 這个望遠鏡視野內底。
---

{{% apod %}}

- 原始文章：[Vega and Comet 12P/Pons-Brooks](https://apod.nasa.gov/apod/ap231200.html)
- 影像來源 kah [版權][copyright]：[Dan Bartlett](https://www.astrobin.com/users/h2ologg/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 織女星 kah 彗星 12P/Pons-Brooks
12 月 4 號 ê 時陣，週期性 [彗星 12P/Pons-Brooks][Comet 12P/Pons-Brooks 1] kah 織女星，就是北天 ê 天琴座 alpha，同齊出現 tī 這个 [望遠鏡視野][telescopic field of view] 內底。
[織女星][Vega] 是地球暗暝天頂第 5 光 ê 天星，離咱有 25 光年遠。
毋過這粒較暗 ê 彗星，離咱有 21 光年遠。
是講 [最近這幾若個月][In recent months]，彗星爆發造成 Pons-Brooks 彗星 ê 光度衝懸。
伊有一个偏名叫做惡魔彗星，因為伊 ê 外形看起來敢若有生角 ê 款。
有一寡咧逐星際太空飛行物 ê 迷眾，認為這款變形 ê 大型中央彗鬚，就親像 Star Wars 內底 ê 宇宙船 [千年鷹號][Millenium Falcon]。
12P/Pons-Brooks 是哈雷型彗星，頂擺來到咱 [內太陽系][Solar System] ê 時陣是 1954 年。
後擺經過近日點，就是離太陽上倚 ê 時陣，會是 2024 年 4 月 21。
這拄仔好是 4 月 8 號日全食路線經過北美洲 ê 2 禮拜前。
毋過，因為伊 ê 軌道 對 太陽系黃道面來講，角度有較趨，週期 [彗星 12P/Pons-Brooks][Comet 12P/Pons-Brooks 2] ê 軌道就袂 kah 地球 ê 軌道交叉。

## [POJ] Chit-lú-chheⁿ kah Hūi-chheⁿ 12P/Pons Brooks
12 goe̍h 4 hō ê sî-chūn, chiu-kî-sèng hūi-chheⁿ 12P/Pons Brooks kah Chit-lú-chhiⁿ, to̍h-sī pak-thian ê Thian-khîm-chō alpha, tâng-chê chhut-hiān tī chit-ê bōng-oán-kiàⁿ sī-iá lāi-té.
Chit-lú-chheⁿ sī Tē-kiû àm-mê thiⁿ-téng tē 5 kng ê thiⁿ-chheⁿ, lī lán ū 25 kng-nî hn̄g.
M̄-koh chit lia̍p khah àm ê hūi-chheⁿ, lī lán ū 21 kng-nî hn̄g.
Sī-kóng chòe-kīn chit kúi-nā kò goe̍h, hūi-chheⁿ po̍k-hoat chō-sêng Pons-Brooks hūi-chheⁿ ê kng-tō͘ chhèng-koân.
I ū chi̍t-ê phian-miâ kiò-chò Ok-mô͘ Hūi-chheⁿ, in-ūi i ê gōa-hêng khòaⁿ--khí-lâi káⁿ-nā ū seⁿ kak ê khoán.
Ū chi̍t-kóa leh jiok seng-chè thài-khong hui-hêng-bu̍t ê bê-chiòng, jīn-ûi chit-khoán piàn-hêng ê tōa-hêng tiong-ng hūi-chhiu, to̍h chhin-chhiūⁿ Star Wars lāi-té ê ú-tiū-chûn Chhian-nî Eng-hō.
12P/Pons-Brooks sī Ha-lûi-hêng hūi-chheⁿ, téng-pái lâi-kàu lán Lōe-thài-iông-hē ê sî-chūn sī 1954 nî.
Āu-pái keng-kòe kīn-ji̍t-tiám, to̍h-sī lī thài-iông siōng óa ê sî-chūn ,ē sī 2024 nî 4 goe̍h 21.
Che tú-á-hó sī 4 goe̍h 8 hō ji̍t-choân-si̍t lō͘-sòaⁿ keng-kòe Pak-bí-chiu ê 2 lé-pài chêng.
M̄-koh, in-ūi i ê kúi-tō tùi Thài-iông-hē Nn̂g-tō-bīn lâi-kóng, kak-tō͘ ū khah chhu, chiu-kî hūi-chheⁿ 12P/Pons Brooks ê kúi-tō to̍h bē kah Tē-kiû ê kúi-tō kau-chhe.

## [KIP] Tsit-lú-tshenn kah Huī-tshenn 12P/Pons Brooks
12 gue̍h 4 hō ê sî-tsūn, tsiu-kî-sìng huī-tshenn 12P/Pons Brooks kah Tsit-lú-tshinn, to̍h-sī pak-thian ê Thian-khîm-tsō alpha, tâng-tsê tshut-hiān tī tsit-ê bōng-uán-kiànn sī-iá lāi-té.
Tsit-lú-tshenn sī Tē-kiû àm-mê thinn-tíng tē 5 kng ê thinn-tshenn, lī lán ū 25 kng-nî hn̄g.
M̄-koh tsit lia̍p khah àm ê huī-tshenn, lī lán ū 21 kng-nî hn̄g.
Sī-kóng tsuè-kīn tsit kuí-nā kò gue̍h, huī-tshenn po̍k-huat tsō-sîng Pons-Brooks huī-tshenn ê kng-tōo tshìng-kuân.
I ū tsi̍t-ê phian-miâ kiò-tsò Ok-môo Huī-tshenn, in-uī i ê guā-hîng khuànn--khí-lâi kánn-nā ū senn kak ê khuán.
Ū tsi̍t-kuá leh jiok sing-tsè thài-khong hui-hîng-bu̍t ê bê-tsiòng, jīn-uî tsit-khuán piàn-hîng ê tuā-hîng tiong-ng huī-tshiu, to̍h tshin-tshiūnn Star Wars lāi-té ê ú-tiū-tsûn Tshian-nî Ing-hō.
12P/Pons-Brooks sī Ha-luî-hîng huī-tshenn, tíng-pái lâi-kàu lán Luē-thài-iông-hē ê sî-tsūn sī 1954 nî.
Āu-pái king-kuè kīn-ji̍t-tiám, to̍h-sī lī thài-iông siōng uá ê sî-tsūn ,ē sī 2024 nî 4 gue̍h 21.
Tse tú-á-hó sī 4 gue̍h 8 hō ji̍t-tsuân-si̍t lōo-suànn king-kuè Pak-bí-tsiu ê 2 lé-pài tsîng.
M̄-koh, in-uī i ê kuí-tō tuì Thài-iông-hē Nn̂g-tō-bīn lâi-kóng, kak-tōo ū khah tshu, tsiu-kî huī-tshenn 12P/Pons Brooks ê kuí-tō to̍h bē kah Tē-kiû ê kuí-tō kau-tshe.

## [English] Vega and Comet 12P/Pons-Brooks
On December 4, periodic [Comet 12P/Pons-Brooks][Comet 12P/Pons-Brooks 1] shared this [telescopic field of view][telescopic field of view] with Vega, alpha star of the northern constellation Lyra.
Fifth brightest star in planet Earth's night, [Vega][Vega] is some 25 light-years distant while the much fainter comet was about 21 light-minutes away.
[In recent months][In recent months], outbursts have caused dramatic increases in brightness for Pons-Brooks though.
Nicknamed the Devil Comet for its hornlike appearance, fans of interstellar spaceflight have also suggested the distorted shape of this large comet's central coma looks like the [Millenium Falcon][Millenium Falcon].
A Halley-type comet, 12P/Pons-Brooks last visited the inner [Solar System][Solar System] in 1954.
Its next perihelion passage or closest approach to the Sun will be April 21, 2024.
That's just two weeks after the April 8 total solar eclipse path crosses North America.
But, highly inclined to the Solar System's ecliptic plane, the orbit of periodic [Comet 12P/Pons-Brooks][Comet 12P/Pons-Brooks 2] will never cross the orbit of planet Earth.

## 詞彙學習（漢羅/POJ/KIP/華語/English）
- 【週期性彗星】chiu-kî-sèng hūi-chheⁿ/tsiu-kî-sìng huī-tshenn/週期性彗星/periodic Comet
- 【彗星 12P/Pons-Brooks】Hūi-chheⁿ 12 P Pons-Brooks/Huī-tshenn 12 P Pons-Brooks/龐士-布魯克斯彗星/ Comet 12P/Pons-Brooks
- 【惡魔彗星】Ok-mô͘ Hūi-chheⁿ/Ok-môo Huī-tshenn/惡魔彗星/Devil Comet
- 【織女星】Chit-lú-chheⁿ/Tsit-lú-tshenn/織女星/Vega
- 【天琴座 α】Thian-khîm-chō alpha/Thian-khîm-tsō alpha/天琴座 α/α Lyrae
- 【彗鬚】hūi-chhiu/huī-tshiu/彗髮/coma
- 【千年鷹號】Chhian-nî Ēng-hō/Tshian-nî Īng-hō/千年鷹號/Millenium Falcon
- 【哈雷型彗星】Ha-lûi-hêng hūi-chheⁿ/Ha-luî-hîng huī-tshenn/哈雷型彗星/Halley-type comet
- 【內太陽系】Lōe-thài-iông-hē/Luē-thài-iông-hē/內太陽系/inner Solar System
- 【近日點】kīn-ji̍t-tiám/kīn-ji̍t-tiám/近日點/perihelion
- 【日全食】ji̍t-choân-si̍t/ji̍t-tsuân-si̍t/日全食/total solar eclipse
- 【黃道面】n̂g-tō-bīn/n̂g-tō-bīn/黃道面/ecliptic plane

{{% /apod %}}
[An-Li Tsai]: thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[Comet 12P/Pons-Brooks 1]:https://www.astronomy.com/science/the-devil-comet-is-headed-our-way-and-thats-ok/
[telescopic field of view]:https://www.astrobin.com/2qqyw4/B/
[Vega]:http://stars.astro.illinois.edu/sow/vega.html
[In recent months]:https://www.space.com/volcanic-devil-comet-eruption-record-earth-close-approach
[Millenium Falcon]:https://skyandtelescope.org/astronomy-news/comet-12p-pons-brooks-flares-again/
[Solar System]:https://science.nasa.gov/solar-system/
[Comet 12P/Pons-Brooks 2]:https://en.wikipedia.org/wiki/12P/Pons%E2%80%93Brooks

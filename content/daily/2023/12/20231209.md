---
title: 南峰天頂 ê 昴宿星團
date: 2023-12-09
publishdate: 2023-12-09T11:45:00+0800
tags: [昴宿星團, 流星, 長焦鏡頭, 三跤馬, 縮時攝影]
hero: https://apod.nasa.gov/apod/image/2312/_MG_4553_rawfile.jpg
summary: 11 月 19 日 ê 透早，昴宿星團出現 tī 法國 Pyrenees 山脈 天頂 ê 夜空中。
---

{{% apod %}}

- 原始文章：[Pic du Pleiades](https://apod.nasa.gov/apod/ap231209.html)
- 影像來源 kah [版權][copyright]：[Jean-Francois Graffand](https://www.facebook.com/EchoesPhotographie)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 南峰天頂 ê 昴宿星團
11 月 19 日 ê 透早，[昴宿星團][the Pleiades] 出現 tī 法國 Pyrenees 山脈 天頂 ê 夜空中。
是講 tī 日出進前，這張感光 3 秒鐘 ê 相片拄阿好翕著這个意外 ê 景色：金爍爍 ê 流星光巡 迵過星團中心，kā 切做兩爿。
[Ùi kha-mé-lah ê 視角來看][From the camera's perspective]，星團 kah 流星 拄仔好 tī [南峰][Pic du Midi] 山頂天文台 ê 正天頂。
就算天文學家 [認為][might consider] 昴宿星團 離咱無偌遠，毋過這粒 tī 地球頂層大氣捽過、[蒸發 ê 塗粉粒][grain of dust vaporizing]，實際上 kah 這个 實密 ê 少年星團 是差 400 光年遠。
這張 [夜空][recording a night sky] 縮時攝影是 kā kha-mé-lah kah 長焦鏡頭 鬥 tī 三跤馬頂懸，tī 離南峰 5 公里遠 ê [Col du Tourmalet][Col du Tourmalet] 山頂 ê 環法國鐵馬比賽路線 ê 山坡 翕--ê。

## [POJ] Lâm-hong thiⁿ-téng ê Báu-siù Seng-thoân
11 goe̍h 19 ji̍t ê thàu-chá, Báu-siù Seng-thoân chhut-hiān tī Hoat-kok Pyrenees soaⁿ-me̍h thiⁿ-téng ê iā-khong tiong.
Sī-kóng tī ji̍t-chhut chìn-chêng, chit-tiuⁿ kám-kng 3 bió-cheng ê siòng-phìⁿ tú-á-hó hip-tio̍h chit-ê ì-gōa ê kéng-sek: Kim-sih-sih ê liû-chheⁿ kng-sûn thàng-kòe seng-thoân tiong-sim, kā chhiat-chò nn̄g-pêng.
Ùi kha-mé-lah ê sī-kak lâi-khòaⁿ, seng-thoân kah liû-chheⁿ tú-á-hó tī Lâm-hong Soaⁿ-téng Thian-bûn-tâi ê chiàⁿ thiⁿ-téng.
Tō-sǹg thian-bûn ha̍k-ka jīn-ûi Báu-siù Seng-thoân lī lán bô gōa hn̄g, m̄-koh chit lia̍p tī Tē-kiû téng-chàn tāi-khì sut--kòe, chin-hoat ê thô͘-hún lia̍p, si̍t-chè-siōng kah chit-ê cha̍t-ba̍t ê siàu-liân seng-thoân sī chha 400 kng-nî hn̄g.
Chit-tiuⁿ iā-khong sok-sî-liap-iáⁿ sī kā kha-mé-lah kah tn̂g-chiau kiàⁿ-thâu tàu tī saⁿ-kha-bé téng-koân, tī lī Lâm-hong 5 kong-lí hn̄g ê Col du Tourmalet soaⁿ-téng ê Khoân Hoat-kok Thih-bé Pí-sài Lō͘-sòaⁿ ê soaⁿ-pho hip--ê.

## [KIP] Lâm-hong thinn-tíng ê Báu-siù Sing-thuân
11 gue̍h 19 ji̍t ê thàu-tsá, Báu-siù Sing-thuân tshut-hiān tī Huat-kok Pyrenees suann-me̍h thinn-tíng ê iā-khong tiong.
Sī-kóng tī ji̍t-tshut tsìn-tsîng, tsit-tiunn kám-kng 3 bió-tsing ê siòng-phìnn tú-á-hó hip-tio̍h tsit-ê ì-guā ê kíng-sik: Kim-sih-sih ê liû-tshenn kng-sûn thàng-kuè sing-thuân tiong-sim, kā tshiat-tsò nn̄g-pîng.
Uì kha-mé-lah ê sī-kak lâi-khuànn, sing-thuân kah liû-tshenn tú-á-hó tī Lâm-hong Suann-tíng Thian-bûn-tâi ê tsiànn thinn-tíng.
Tō-sǹg thian-bûn ha̍k-ka jīn-uî Báu-siù Sing-thuân lī lán bô guā hn̄g, m̄-koh tsit lia̍p tī Tē-kiû tíng-tsàn tāi-khì sut--kuè, tsin-huat ê thôo-hún lia̍p, si̍t-tsè-siōng kah tsit-ê tsa̍t-ba̍t ê siàu-liân sing-thuân sī tsha 400 kng-nî hn̄g.
Tsit-tiunn iā-khong sok-sî-liap-iánn sī kā kha-mé-lah kah tn̂g-tsiau kiànn-thâu tàu tī sann-kha-bé tíng-kuân, tī lī Lâm-hong 5 kong-lí hn̄g ê Col du Tourmalet suann-tíng ê Khuân Huat-kok Thih-bé Pí-sài Lōo-suànn ê suann-pho hip--ê.

## [English] Pic du Pleiades
Near dawn on November 19 [the Pleiades][the Pleiades] stood in still dark skies over the French Pyrenees.
But just before sunrise a serendipitous moment was captured in this single 3 second exposure; a bright meteor streak appeared to pierce the heart of the galactic star cluster.
[From the camera's perspective][From the camera's perspective], star cluster and meteor were poised directly above the mountain top observatory on the [Pic du Midi][Pic du Midi] de Bigorre.
And though astronomers [might consider][might consider] the Pleiades to be relatively close by, the [grain of dust vaporizing][grain of dust vaporizing] as it plowed through planet Earth's upper atmosphere actually missed the cluster's tight grouping of young stars by about 400 light-years.
While [recording a night sky][recording a night sky] timelapse series, the camera and telephoto lens were fixed to a tripod on the Tour-de-France-[cycled slopes][cycled slopes] of the [Col du Tourmalet][Col du Tourmalet] about 5 kilometers from the Pic du Midi.

## 詞彙學習（漢羅/POJ/KIP/華語/English）
- 【昴宿星團】Báu-siù Seng-thoân/Báu-siù Sing-thuân/昴宿星團/Pleiades
- 【流星】liû-chheⁿ/liû-tshenn/流星/meteor
- 【長焦鏡頭】tn̂g-chiau kiàⁿ-thâu/tn̂g-tsiau kiànn-thâu/長焦鏡頭/telephoto
- 【三跤馬】saⁿ-kha-bé/sann-kha-bé/腳架/tripod
- 【縮時攝影】sok-sî-liap-iáⁿ/sok-sî-liap-iánn/縮時攝影/timelapse

{{% /apod %}}
[An-Li Tsai]: thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[the Pleiades]:https://apod.nasa.gov/apod/ap230105.html
[From the camera's perspective]:https://www.facebook.com/photo/?fbid=1235572967363002&set=a.677558839831087
[Pic du Midi]:https://apod.nasa.gov/apod/ap200307.html
[might consider]:https://www.cfa.harvard.edu/news/how-far-are-pleiades-really
[grain of dust vaporizing]:https://science.nasa.gov/solar-system/meteors-meteorites/geminids/
[recording a night sky]:http://www.echosduciel.fr/
[cycled slopes]:https://apod.nasa.gov/apod/ap201002.html
[Col du Tourmalet]:https://en.wikipedia.org/wiki/Col_du_Tourmalet#Tour_de_France

---
title: 火環日食 ê 日出
date: 2023-09-24
publishdate: 2023-09-24T11:45:00+0800
tags: [free2share, 火環日食, 日環食, 縮時攝影, 地平線, 大氣]
hero: https://www.youtube.com/watch?v=UJfpqSj7cCs
summary: 雲後壁 ùi 地平線 peh 起來 ê 物件是啥物？是日頭啦！
categories: [podcast]
vocals: [阿錕]
---

{{% apod %}}

- 原始文章：[A Ring of Fire Sunrise Solar Eclipse](https://apod.nasa.gov/apod/ap230924.html)
- 影片來源：[Colin Legg](https://www.facebook.com/ColinLeggPhotography) & [Geoff Sims](https://www.facebook.com/BeyondBeneath); 音樂：[Peter Nanasi](https://www.peternanasi.com/about)
- 宇宙旅行：[APOD 亂數產生器](https://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clod1me6l00uy01s1c1jt5sso" >}}

## [漢羅] 火環日食 ê 日出
雲後壁 ùi 地平線 peh 起來 ê 物件是啥物？
是日頭啦！
是講，大部份 ê 日出袂 [親像按呢][like this]，因為大部份 ê 日出無包括月娘。
毋過 tī 2013 年 5 月 10 號透早，[澳洲][Australia] [西部][Western] peh 起來 ê [日頭][Sun] kah 咱地球之間閣有一粒月娘。
這个時陣，若是 [無人 kā 咱講][uninformed]，咱會足歹理解這到底是發生啥物代誌。
發生 [日環食][annular eclipse] ê 時陣，月球 kah 咱 [地球][Earth] ê 距離傷遠矣，所以無法度 kā 規粒太陽閘牢。
閘袂牢 ê 日光，就 ùi 月球外沿迵過來，上濟會留一輾 [火環][ring of fire] ê 形體 tī 遐。
因為地平線頂懸 ê [地球大氣][Earth's atmosphere] ê 反射率較懸，所以這張 [縮時攝影影片][featured time-lapse video] 翕著 ê [日出 kah 月出][unusual rising Sun and Moon] 看起來就較扁。
影片繼續放送，日頭嘛繼續 peh 起來，毋過太陽 kah 月球煞開始分--開。
欲看著後一擺 ê 日環食，毋免等 3 禮拜。
10 月 14 拜六這工天氣若是袂䆀，咱就會當 tī 迒過 [北美洲 kah 南美洲][North and South America] 狹狹 ê 全食帶內底，看著 一輾 [火環][ring of fire]。

## [POJ] Hóe-khoân Ji̍t-si̍t ê Ji̍t-chhut
Hûn āu-piah ùi tē-pêng-sòaⁿ peh-khí-lâi ê mi̍h-kiāⁿ sī siáⁿ-mih?
Sī ji̍t-thâu--lah!
Sī-kóng, tōa-pō͘-hūn ê ji̍t-chhut bē chhin-chhiūⁿ án-ne, in-ūi tōa-pō͘-hūn ê ji̍t-chhut bô pau-koat goe̍h-niû.
M̄-koh tī 2013 nî 5 goe̍h 10 hō thàu-chá, Ò-chiu se-pō͘ peh--khí-lâi ê ji̍t-thâu kah lán Tē-kiû chi-kan koh-ū chi̍t-lia̍p Goe̍h-niû.
Chit-ê sî-chūn, nā-sī bô-lâng kā lán kóng, lán ē chiok pháiⁿ lí-kái che tàu-té sī hoat-seng siáⁿ-mih tāi-chì.
Hoat-seng ji̍t-khoân-si̍t ê sî-chūn, goe̍h-kiû kah lán Tē-kiû ê kū-lī siuⁿ hn̄g--ah, só͘-í bô-hoat-tō͘ kā kui-lia̍p thài-iông cha̍h-tiâu.
Cha̍h bē-tiâu ê ji̍t-kng, to̍h ùi Goe̍h-kiû gōa-iân thàng--kòe-lâi, siōng-chē ē lâu chi̍t liàn hóe-khoân ê hêng-thé tī hiah.
In-ūi tē-pêng-sòaⁿ téng-koân ê Tē-kiû tāi-khì ê hoán-siā-lu̍t khah koân, só͘-í chit-tiuⁿ sok-sî-liap-iáⁿ iáⁿ-phìⁿ hip-tio̍h ê ji̍t-chhut kah goe̍h-chhut khòaⁿ--khí-lâi tō khah píⁿ.
Iáⁿ-phìⁿ kè-sio̍k hòng-sàng, ji̍t-thâu mā kè-sio̍k peh--khí-lâi, m̄-koh thài-iông kah goe̍h-kiû soah khai-sí hun--khui.
Beh khòaⁿ-tio̍h āu chi̍t-pái ê ji̍t-khoân-si̍t, m̄-bián tán 3 lé-pài.
10 goe̍h 14 pài-la̍k chit kang thiⁿ-khì nā-sī bē-bái, lán to̍h ē-tàng tī hāⁿ-kòe Pak-bí-chiu kah Lâm-bí-chiu e̍h-e̍h ê choân-si̍t tòa lāi-té, khòaⁿ-tio̍h chi̍t liàn hóe-khoân.

## [KIP] Hué-khuân Ji̍t-si̍t ê Ji̍t-tshut
Hûn āu-piah uì tē-pîng-suànn peh-khí-lâi ê mi̍h-kiānn sī siánn-mih?
Sī ji̍t-thâu--lah!
Sī-kóng, tuā-pōo-hūn ê ji̍t-tshut bē tshin-tshiūnn án-ne, in-uī tuā-pōo-hūn ê ji̍t-tshut bô pau-kuat gue̍h-niû.
M̄-koh tī 2013 nî 5 gue̍h 10 hō thàu-tsá, Ò-tsiu se-pōo peh--khí-lâi ê ji̍t-thâu kah lán Tē-kiû tsi-kan koh-ū tsi̍t-lia̍p Gue̍h-niû.
Tsit-ê sî-tsūn, nā-sī bô-lâng kā lán kóng, lán ē tsiok pháinn lí-kái tse tàu-té sī huat-sing siánn-mih tāi-tsì.
Huat-sing ji̍t-khuân-si̍t ê sî-tsūn, gue̍h-kiû kah lán Tē-kiû ê kū-lī siunn hn̄g--ah, sóo-í bô-huat-tōo kā kui-lia̍p thài-iông tsa̍h-tiâu.
Tsa̍h bē-tiâu ê ji̍t-kng, to̍h uì Gue̍h-kiû guā-iân thàng--kuè-lâi, siōng-tsē ē lâu tsi̍t liàn hué-khuân ê hîng-thé tī hiah.
In-uī tē-pîng-suànn tíng-kuân ê Tē-kiû tāi-khì ê huán-siā-lu̍t khah kuân, sóo-í tsit-tiunn sok-sî-liap-iánn iánn-phìnn hip-tio̍h ê ji̍t-tshut kah gue̍h-tshut khuànn--khí-lâi tō khah pínn.
Iánn-phìnn kè-sio̍k hòng-sàng, ji̍t-thâu mā kè-sio̍k peh--khí-lâi, m̄-koh thài-iông kah gue̍h-kiû suah khai-sí hun--khui.
Beh khuànn-tio̍h āu tsi̍t-pái ê ji̍t-khuân-si̍t, m̄-bián tán 3 lé-pài.
10 gue̍h 14 pài-la̍k tsit kang thinn-khì nā-sī bē-bái, lán to̍h ē-tàng tī hānn-kuè Pak-bí-tsiu kah Lâm-bí-tsiu e̍h-e̍h ê tsuân-si̍t tuà lāi-té, khuànn-tio̍h tsi̍t liàn hué-khuân.

## [English] A Ring of Fire Sunrise Solar Eclipse
What's rising above the horizon behind those clouds?
It's the Sun.
Most sunrises don't look [like this][like this], though, because most sunrises don't include the Moon.
In the early morning of 2013 May 10, however, from [Western][Western] [Australia][Australia], the Moon was between the Earth and the rising [Sun][Sun].
At times, it would be hard for the [uninformed][uninformed] to understand what was happening.
In an [annular eclipse][annular eclipse], the Moon is too far from the [Earth][Earth] to block the entire Sun, and at most leaves a [ring of fire][ring of fire] where sunlight pours out around every edge of the Moon.
The [featured time-lapse video][featured time-lapse video] also recorded the eclipse through the high refraction of the [Earth's atmosphere][Earth's atmosphere] just above the horizon, making the [unusual rising Sun and Moon][unusual rising Sun and Moon] appear also [flattened][flattened].
As the video continues, the Sun continues to rise, while the [Sun and Moon][Sun and Moon] begin to separate.
The [next annular solar eclipse][next annular solar eclipse] will occur in less than three weeks.
On Saturday, October 14, a [ring of fire][ring of fire] will be visible through clear skies from a thin swath crossing both [North and South America][North and South America].

## 詞彙學習

|漢羅|POJ|KIP|華語|English|
|-|-|-|-|-|
|火環日食|hóe-khoân ji̍t-si̍t|hué-khuân ji̍t-si̍t|火環日食|ring of fire solar eclipse|
|日環食|ji̍t-khoân-si̍t|ji̍t-khuân-si̍t|日環食|annular eclipse|
|縮時攝影|sok-sî-liap-iáⁿ|sok-sî-liap-iánn|縮時攝影|time-lapse|
|地平線|tē-pêng-sòaⁿ|tē-pîng-suànn|地平線|horizon|
|大氣|tāi-khì|tāi-khì|大氣|atmosphere|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[like this]:https://i0.hippopx.com/photos/807/839/788/cat-pet-cat-cat-maine-coon-cat-preview.jpg
[Western]:https://en.wikipedia.org/wiki/Western_Australia
[Australia]:https://en.wikipedia.org/wiki/Australia
[Sun]:https://solarsystem.nasa.gov/solar-system/sun/overview/
[uninformed]:https://apod.nasa.gov/apod/ap130513.html
[annular eclipse]:https://c.tadst.com/gfx/1200x630/annular-solar-eclipse.png
[Earth]:https://solarsystem.nasa.gov/planets/earth/overview/
[ring of fire]:https://apod.nasa.gov/apod/ap170301.html
[featured time-lapse video]:https://www.youtube.com/watch?v=UJfpqSj7cCs?t=10
[Earth's atmosphere]:https://spaceplace.nasa.gov/atmosphere/
[unusual rising Sun and Moon]:https://apod.nasa.gov/apod/ap191228.html
[flattened]:https://apod.nasa.gov/apod/ap230502.html
[Sun and Moon]:https://apod.nasa.gov/apod/ap150403.html
[next annular solar eclipse]:https://solarsystem.nasa.gov/eclipses/2023/oct-14-annular/where-when/
[ring of fire]:https://apod.nasa.gov/apod/ap030605.html
[North and South America]:https://en.wikipedia.org/wiki/Americas#/media/File:Americas_(orthographic_projection).svg

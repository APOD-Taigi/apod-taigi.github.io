---
title: Arp 142：蜂鳥星系
date: 2023-09-25
publishdate: 2023-09-25T11:45:00+0800
tags: [Arp 142, 蜂鳥星系, 捲螺仔星系, 長株圓星系, 引力交互作用, NGC 2936, NGC 2937, 星際塗粉, 星系對, 水蛇座, 海豬仔, 徛鵝]
hero: https://apod.nasa.gov/apod/image/2309/Arp142_HubbleChakrabarti_960.jpg
summary: NGC 2936 受著近距離 ê 引力交互作用，毋但改變方向，嘛去予搝甲變形。這个外形予伊嘛去 hŏng 叫做 蜂鳥星系。
---

{{% apod %}}

- 原始文章：[Arp 142: The Hummingbird Galaxy](https://apod.nasa.gov/apod/ap230925.html)
- 影像來源：[NASA](https://www.nasa.gov/), [ESA](https://www.esa.int), [Hubble](https://www.nasa.gov/mission_pages/hubble/about), [HLA](https://hla.stsci.edu/); 資料處理 kah 版權：[Basudeb Chakrabarti](https://www.instagram.com/basudebchakrabarti_photography/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] Arp 142：蜂鳥星系
這个捲螺仔星系是發生啥物代誌？
幾若億年前，這張相片下底這兩个大型 [星系][galaxies shown] khah 頂懸彼个 NGC 2936，猶是 [一般 ê 捲螺仔星系][normal spiral galaxy]，伊 leh 自轉，leh 製造恆星，leh 無閒家己 ê 代誌。
毋過伊隨就 kah 下底彼个 [大質量 長株圓星系][massive elliptical galaxy] NGC 2937 行傷倚矣，煞改變伊 ê 方向。
NGC 2936 受著 [近距離 ê 引力交互作用][close gravitational interaction]，毋但改變方向，嘛去予搝甲變形。
這个外形予伊嘛去 hŏng 叫做 [蜂鳥][Hummingbird] 星系。
Tī 烏暗 [星際塗粉][interstellar dust] ê 雲絲後壁彼粒足光 ê 藍光星，就是蜂鳥 ê 鼻仔，捲螺仔星系 ê 中心就是目睭。
這組 星系對 做伙叫做 [Arp 142][Arp 142 1]，看起來就敢若 海豬仔 抑是 leh 保護卵 ê 徛鵝。
這張有 [Arp 142][Arp 142 2] 清楚細節 ê 相片是最近 [Hubble 太空望遠鏡][Hubble Space Telescope] 翕--ê ，有 [重新處理過][featured re-processed image]。
Arp 142 就 chhāi tī [水蛇座][Hydra] 方向 3 億 [光年][light years] 遠 ê 所在。
閣 10 億年左右，[這兩个星系 有可能會合併][two galaxies will likely merge] 做一个較大型 ê 星系。

## [POJ] Arp 142: Phang-chiáu Seng-hē
Chit-ê kńg-lê-á seng-hē sī hoat-seng siáⁿ-mih tāi-chì?
Kúi-nā ek nî-chêng, chit-tiuⁿ siòng-phìⁿ ē-té chit nn̄g-ê tōa-hêng seng-hē khah téng-koân hit-ê NGC 2936, iáu-sī it-poaⁿ ê kńg-lê-á seng-hē, i leh chū-choán, leh chè-chō hêng-chhiⁿ, leh bô-êng ka-kī ê tāi-chì.
M̄-koh i sûi to̍h kah ē-té hit-ê tōa chit-liōng tn̂g-tu-îⁿ seng-hē NGC 2937 kiâⁿ siuⁿ óa--ah, soah kái-piàn i ê hong-hiòng.
NGC 2936 siū-to̍h kīn kū-lī ê ín-le̍k kau-hō͘-chok-iōng, m̄-nā kái-piàn hong-hiòng, mā khì hō͘ giú kah piàn-hêng.
Chit-ê gōa-hêng hō͘ i mā khì hőng kiò-chò Phang-chiáu Seng-hē.
Tī o͘-àm seng-chè thô͘-hún ê hûn-si āu-piah hit lia̍p chiok kng ê nâ kng chhiⁿ, to̍h-sī phang-chiáu ê phīⁿ-á, kńg-lê-á seng-hē ê tiong-sim to̍h-sī ba̍k-chiu.
Chit cho͘ seng-hē-tùi chò-hóe kiò-chò Arp 142, khòaⁿ--khí-lâi to̍h káⁿ-ná hái-ti-á ia̍h-sī leh pó-hō͘ nn̄g ê khiā-gô.
Chit-tiuⁿ ū Arp 142 chheng-chhó sè-chiat ê siòng-phìⁿ sī chòe-kīn Hubble Thài-khong Bōng-oán-kiàⁿ hip--ê, ū tiông-sin chhú-lí kòe.
Arp 142 to̍h chhāi tī Chúi-siâ-chō hong-hiòng 3 ek kng-nî hn̄g ê só͘-chāi.
Koh 10 ek nî chó-iū, chit nn̄g-ê seng-hē ū khó-lêng ē ha̍p-pèng chò chi̍t-ê khah tōa-hêng ê seng-hē.

## [KIP] Arp 142: Phang-tsiáu Sing-hē
Tsit-ê kńg-lê-á sing-hē sī huat-sing siánn-mih tāi-tsì?
Kuí-nā ik nî-tsîng, tsit-tiunn siòng-phìnn ē-té tsit nn̄g-ê tuā-hîng sing-hē khah tíng-kuân hit-ê NGC 2936, iáu-sī it-puann ê kńg-lê-á sing-hē, i leh tsū-tsuán, leh tsè-tsō hîng-tshinn, leh bô-îng ka-kī ê tāi-tsì.
M̄-koh i suî to̍h kah ē-té hit-ê tuā tsit-liōng tn̂g-tu-înn sing-hē NGC 2937 kiânn siunn uá--ah, suah kái-piàn i ê hong-hiòng.
NGC 2936 siū-to̍h kīn kū-lī ê ín-li̍k kau-hōo-tsok-iōng, m̄-nā kái-piàn hong-hiòng, mā khì hōo giú kah piàn-hîng.
Tsit-ê guā-hîng hōo i mā khì hőng kiò-tsò Phang-tsiáu Sing-hē.
Tī oo-àm sing-tsè thôo-hún ê hûn-si āu-piah hit lia̍p tsiok kng ê nâ kng tshinn, to̍h-sī phang-tsiáu ê phīnn-á, kńg-lê-á sing-hē ê tiong-sim to̍h-sī ba̍k-tsiu.
Tsit tsoo sing-hē-tuì tsò-hué kiò-tsò Arp 142, khuànn--khí-lâi to̍h kánn-ná hái-ti-á ia̍h-sī leh pó-hōo nn̄g ê khiā-gô.
Tsit-tiunn ū Arp 142 tshing-tshó sè-tsiat ê siòng-phìnn sī tsuè-kīn Hubble Thài-khong Bōng-uán-kiànn hip--ê, ū tiông-sin tshú-lí kuè.
Arp 142 to̍h tshāi tī Tsuí-siâ-tsō hong-hiòng 3 ik kng-nî hn̄g ê sóo-tsāi.
Koh 10 ik nî tsó-iū, tsit nn̄g-ê sing-hē ū khó-lîng ē ha̍p-pìng tsò tsi̍t-ê khah tuā-hîng ê sing-hē.

## [English] Arp 142: The Hummingbird Galaxy
What's happening to this spiral galaxy?
Just a few hundred million years ago, NGC 2936, the upper of the two large [galaxies shown][galaxies shown] at the bottom, was likely a [normal spiral galaxy][normal spiral galaxy] -- spinning, creating stars -- and minding its own business.
But then it got too close to the [massive elliptical galaxy][massive elliptical galaxy] NGC 2937, just below, and took a turn.
Sometimes dubbed the [Hummingbird][Hummingbird] Galaxy for its iconic shape, NGC 2936 is not only being deflected but also being distorted by the [close gravitational interaction][close gravitational interaction].
Behind filaments of dark [interstellar dust][interstellar dust], bright blue stars form the nose of the hummingbird, while the center of the spiral appears as an eye.
Alternatively, the galaxy pair, together known as [Arp 142][Arp 142 1], look to some like [Porpoise][Porpoise] or a [penguin][penguin] protecting an egg.
The [featured re-processed image][featured re-processed image] showing [Arp 142][Arp 142 2] in great detail was taken recently by the [Hubble Space Telescope][Hubble Space Telescope].
Arp 142 lies about 300 million [light years][light years] away toward the constellation of the Water Snake ([Hydra][Hydra]).
In a billion years or so the [two galaxies will likely merge][two galaxies will likely merge] into one larger galaxy.

## 詞彙學習（漢羅/POJ/KIP/華語/English）
- 【蜂鳥星系】Phang-chiáu seng-hē/Phang-tsiáu sing-hē/蜂鳥星系/Hummingbird Galaxy
- 【捲螺仔星系】kńg-lê-á seng-hē/kńg-lê-á sing-hē/捲螺仔星系/spiral galaxy
- 【長株圓星系】tn̂g-tu-îⁿ seng-hē/tn̂g-tu-înn sing-hē/橢圓星系/elliptical galaxy
- 【星際塗粉】seng-chè thô͘-hún/sing-tsè thôo-hún/星際塵埃/interstellar dust
- 【水蛇座】Chúi-siâ-chō/Tsuí-siâ-tsō/水蛇座/Hydra
- 【海豬仔】hái-ti-á/hái-ti-á/海豚/Porpoise
- 【徛鵝】khiā-gô/khiā-gô/企鵝/penguin
- 【引力交互作用】ín-le̍k kau-hō͘-chok-iōng/ín-li̍k kau-hōo-tsok-iōng/引力交互作用/gravitational interaction
- 【星系對】seng-hē-tùi/sing-hē-tuì/星系對/galaxy pair
- 【Arp 142】Arp it-sù-jī/Arp it-sù-jī/Arp 142/Arp 142
- 【NGC 2936】NGC jī-kiú-sam-lio̍k/NGC jī-kiú-sam-lio̍k/NGC 2936/NGC 2936
- 【NGC 2937】NGC jī-kiú-sam-chhit/NGC jī-kiú-sam-tshit/NGC 2937/NGC 2937

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[galaxies shown]:https://www.instagram.com/p/CxHlYCyJKDR/
[normal spiral galaxy]:https://apod.nasa.gov/apod/ap130416.html
[massive elliptical galaxy]:https://apod.nasa.gov/apod/ap120914.html
[Hummingbird]:https://en.wikipedia.org/wiki/Hummingbird#/media/File:Ruby-Throated_Hummingbird.png
[close gravitational interaction]:https://apod.nasa.gov/apod/ap211004.html
[interstellar dust]:https://astronomy.swin.edu.au/cosmos/d/Dust+Grain
[Arp 142 1]:https://esahubble.org/videos/heic1311a/
[Porpoise]:https://en.wikipedia.org/wiki/Porpoise
[penguin]:https://commons.wikimedia.org/wiki/File:African_Penguin_with_egg_%2843841665775%29.jpg
[featured re-processed image]:https://www.instagram.com/p/CxHlYCyJKDR/
[Arp 142 2]:https://ui.adsabs.harvard.edu/abs/2016AAS...22713511R/abstract
[Hubble Space Telescope]:https://www.nasa.gov/mission_pages/hubble/about
[light years]:https://spaceplace.nasa.gov/light-year/en/
[Hydra]:https://en.wikipedia.org/wiki/Hydra_(constellation)
[two galaxies will likely merge]:https://apod.nasa.gov/apod/ap120604.html

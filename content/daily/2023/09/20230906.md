---
title: HESS 望遠鏡 探索 高能天空
date: 2023-09-06
publishdate: 2023-09-06T11:45:00+0800
tags: [高能立體視野望遠鏡, HESS, Cherenkov 輻射, 直徑, 紮電粒子, 反射式望遠鏡, 紮電粒子雨, 烏暗物質, 超新星殘骸, 烏洞, 星系核, 縮時攝影, 大小麥哲倫星雲, gamma 光]
hero: https://www.youtube.com/watch?v=QmCFdFGNwmo
summary: In 看起來可能有成現代機器恐龍，毋過 in 其實是監看天空 leh 轉踅 ê 大目睭。
---

{{% apod %}}

- 原始文章：[HESS Telescopes Explore the High-Energy Sky](https://apod.nasa.gov/apod/ap230906.html)
- 影片來源 kah 版權：[Jeff Dai](https://www.twanight.org/Dai) ([TWAN](https://www.twanight.org/)), [H.E.S.S. Collaboration](https://www.mpi-hd.mpg.de/hfm/HESS/pages/collaboration/); 音樂：[Ibaotu catalog number 1044988](https://ibaotu.com/sucai/1044988.html) (Used with permission)
- 宇宙遊覽：[APOD 亂數產生器](https://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] HESS 望遠鏡 探索 高能天空
In 看起來可能有成現代機器恐龍，毋過 in 其實是 leh 監看天空 會轉踅 ê 大目睭。
[高能立體視野望遠鏡 (H.E.S.S.) 天文台][High Energy Stereoscopic System (H.E.S.S.) Observatory] 是一組望遠鏡。
中央 [較大台彼台][larger telescope] 是直徑 28 公尺大，邊仔閣有 4 台直徑 12 公尺大 ê 反射式望遠鏡 踅大台一輾。
In 是設計欲偵測 一款叫做 [Cherenkov 輻射][Cherenkov radiation] ê 奇怪藍色爍光，這是 [紮電粒子][charged particles] tī 空氣內底 走甲比 [光速][speed of light] 較緊，所產生 ê 輻射。
這款光輻射是 ùi 遙遠天體 發--出 ê [gamma 光][gamma ray] 挵著 [地球大氣][Earth's atmosphere] 內底分子 ê 時陣，造成 ê [紮電粒子雨][charged-particle shower]。
[H.E.S.S.][H.E.S.S.] 是一台 tùi 宇宙內底 ê 足懸能量 ([TeV][TeV] 遮爾懸) ê 高能光子 較敏感 ê 望遠鏡。
H.E.S.S. 望遠鏡 自 2003 年開始 tī [Namibia 共和國][Namibia] 運作，伊 ê 任務是 揣 [烏暗物質][dark matter]，[到今已經揣著超過 50 粒][discovered over 50 sources] 會發出高能輻射 ê 天體，包括 [超新星殘骸][supernova remnants] kah 內底有藏 [烏洞][black holes] ê [星系核][centers of galaxies]。
相片是 6 月份翕--ê [H.E.S.S. 望遠鏡][H.E.S.S. telescopes] leh 轉踅 kah 觀測夜空 ê [縮時攝影影片][time-lapse sequences]。
背景是咱 ê [銀河系][Milky Way Galaxy] kah [大小麥哲倫星雲][Magellanic Clouds]，有當時仔閣有踅地球 ê 人造衛星飛過。

## [POJ] HESS Bōng-oán-kiàⁿ Thàm-soh Ko-lêng thian-khong
In khòaⁿ--khí-lâi khó-lêng ū sêng hiān-tāi ki-khì khióng-liông, m̄-koh in kî-si̍t sī leh kàm-khòaⁿ thian-khong ē tńg-se̍h ê tōa ba̍k-chiu.
Ko-lêng Li̍p-thé Sī-iá Bōng-oán-kiàⁿ (H.E.S.S.) sī chi̍t cho͘ bōng-oán-kiàⁿ.
Tiong-ng khah tōa tâi hit-tâi sī ti̍t-kèng 28 kong-chhioh tōa, piⁿ-á koh-ū 4 tâi ti̍t-kèng 12 kong-chhioh tōa ê hoán-siā-sek bōng-oán-kiàⁿ se̍h tōa tâi chi̍t liàn.
In sī siat-kè beh cheng-chhek chi̍t-khoán kiò-chò Cherenkov hok-siā ê kî-koài nâ-sek sih-kng, che-sī chah-tiān lia̍p-chú tī khong-khì lāi-té cháu-kah pí kng-sok khah-kín, só͘ sán-seng ê hok-siā.
Chit-khoán kng hok-siā sī ùi iâu-oán thian-thé hoat--chhut ê gamma kng lòng-tio̍h tē-kiû tāi-khì lāi-té hun-chú ê sî-chūn, chō-sêng ê chah-tiān lia̍p-chú hō͘.
H.E.S.S. sī chi̍t tâi tùi ú-tiū lāi-té ê chiok koân lêng-liōng (TeV chiah-nī koân) ê ko-lêng kng-chú khah bín-kám ê bōng-oán-kiàⁿ.
H.e.S.S. Bōng-oán-kiàⁿ chū 2003 nî khai-sí tī Namibia kiōng-hô-kok ūn-chok, i ê jīm-bū sī chhōe o͘-àm bu̍t-chit, kàu-taⁿ í-keng chhōe-tio̍h chhiau-kòe 50 lia̍p ē hoat-chhut ko-lêng hok-siā ê thian-thé, pau-koat chhiau-sin-seng chân-hâi kah lāi-té ū chhàng o͘-tōng ê seng-hē-he̍k.
Siòng-phìⁿ sī 6 goe̍h-hūn hip--ê H.E.S.S. Bōng-oán-kiàⁿ leh tńg-se̍h kah koan-chhek iā-khong ê sok-sî liap-iáⁿ iáⁿ-phìⁿ.
Pōe-kéng sī lán ê Gîn-hô-hē kah Tōa Sió Be̍h-tiat-lûn seng-hûn, ū-tang-sî-á koh-ū se̍h Tē-kiû ê jîn-chō ūi-chheⁿ poe--kòe.

## [KIP] HESS Bōng-uán-kiànn Thàm-soh Ko-lîng thian-khong
In khuànn--khí-lâi khó-lîng ū sîng hiān-tāi ki-khì khióng-liông, m̄-koh in kî-si̍t sī leh kàm-khuànn thian-khong ē tńg-se̍h ê tuā ba̍k-tsiu.
Ko-lîng Li̍p-thé Sī-iá Bōng-uán-kiànn (H.E.S.S.) sī tsi̍t tsoo bōng-uán-kiànn.
Tiong-ng khah tuā tâi hit-tâi sī ti̍t-kìng 28 kong-tshioh tuā, pinn-á koh-ū 4 tâi ti̍t-kìng 12 kong-tshioh tuā ê huán-siā-sik bōng-uán-kiànn se̍h tuā tâi tsi̍t liàn.
In sī siat-kè beh tsing-tshik tsi̍t-khuán kiò-tsò Cherenkov hok-siā ê kî-kuài nâ-sik sih-kng, tse-sī tsah-tiān lia̍p-tsú tī khong-khì lāi-té tsáu-kah pí kng-sok khah-kín, sóo sán-sing ê hok-siā.
Tsit-khuán kng hok-siā sī uì iâu-uán thian-thé huat--tshut ê gamma kng lòng-tio̍h tē-kiû tāi-khì lāi-té hun-tsú ê sî-tsūn, tsō-sîng ê tsah-tiān lia̍p-tsú hōo.
H.E.S.S. sī tsi̍t tâi tuì ú-tiū lāi-té ê tsiok kuân lîng-liōng (TeV tsiah-nī kuân) ê ko-lîng kng-tsú khah bín-kám ê bōng-uán-kiànn.
H.e.S.S. Bōng-uán-kiànn tsū 2003 nî khai-sí tī Namibia kiōng-hô-kok ūn-tsok, i ê jīm-bū sī tshuē oo-àm bu̍t-tsit, kàu-tann í-king tshuē-tio̍h tshiau-kuè 50 lia̍p ē huat-tshut ko-lîng hok-siā ê thian-thé, pau-kuat tshiau-sin-sing tsân-hâi kah lāi-té ū tshàng oo-tōng ê sing-hē-hi̍k.
Siòng-phìnn sī 6 gue̍h-hūn hip--ê H.E.S.S. Bōng-uán-kiànn leh tńg-se̍h kah kuan-tshik iā-khong ê sok-sî liap-iánn iánn-phìnn.
Puē-kíng sī lán ê Gîn-hô-hē kah Tuā Sió Be̍h-tiat-lûn sing-hûn, ū-tang-sî-á koh-ū se̍h Tē-kiû ê jîn-tsō uī-tshenn pue--kuè.

## [English] HESS Telescopes Explore the High-Energy Sky
They may look like modern mechanical dinosaurs, but they are enormous swiveling eyes that watch the sky.
The [High Energy Stereoscopic System (H.E.S.S.) Observatory][High Energy Stereoscopic System (H.E.S.S.) Observatory] is composed of four 12-meter reflecting-mirror telescopes surrounding a [larger telescope][larger telescope] housing a 28-meter mirror.
They are designed to detect strange flickers of blue light -- [Cherenkov radiation][Cherenkov radiation] --emitted when [charged particles][charged particles] move slightly faster than the [speed of light][speed of light] in air.
This light is emitted when a [gamma ray][gamma ray] from a distant source strikes a molecule in [Earth's atmosphere][Earth's atmosphere] and starts a [charged-particle shower][charged-particle shower].
[H.E.S.S.][H.E.S.S.] is sensitive to some of the highest energy photons [TeV][TeV] crossing the universe.
Operating since 2003 in [Namibia][Namibia], H.E.S.S.
has searched for [dark matter][dark matter] and has [discovered over 50 sources][discovered over 50 sources] emitting high energy radiation including [supernova remnants][supernova remnants] and the [centers of galaxies][centers of galaxies] that contain supermassive [black holes][black holes].
Pictured in June, [H.E.S.S. telescopes][H.E.S.S. telescopes] swivel and stare in [time-lapse sequences][time-lapse sequences] shot in front of our [Milky Way Galaxy][Milky Way Galaxy] and the [Magellanic Clouds][Magellanic Clouds] -- as the occasional Earth-orbiting satellite zips by.

## 詞彙學習（漢羅/POJ/KIP/華語/English）
- 【高能立體視野望遠鏡】Ko-lêng Li̍p-thé Sī-iá Bōng-oán-kiàⁿ/Ko-lîng Li̍p-thé Sī-iá Bōng-uán-kiànn/高能立體視野望遠鏡/High Energy Stereoscopic System (H.E.S.S.)
- 【Cherenkov 輻射】Cherenkov hok-siā/Cherenkov hok-siā/切倫科夫輻射/Cherenkov radiation
- 【紮電粒子】chah-tiān lia̍p-chú/tsah-tiān lia̍p-tsú/帶電粒子/charged particles
- 【紮電粒子雨】chah-tiān lia̍p-chú-hō͘/tsah-tiān lia̍p-tsú-hōo/帶電粒子簇射/charged-particle shower
- 【反射式望遠鏡】hoán-siā-sek/huán-siā-sik/反射式望遠鏡/reflection telescope
- 【烏暗物質】o͘-àm bu̍t-chit/oo-àm bu̍t-tsit/暗物質/dark matter
- 【超新星殘骸】chhiau-sin-seng chân-hâi/tshiau-sin-sing tsân-hâi/超新星殘骸/supernova remnants
- 【烏洞】o͘-tōng/oo-tōng/黑洞/black hole
- 【星系核】seng-hē-he̍k/sing-hē-hi̍k/星系核/galactic nucleus
- 【縮時攝影】sok-sî liap-iáⁿ/sok-sî liap-iánn/縮時攝影/time-lapse
- 【大小麥哲倫星雲】Tōa Sió Be̍h-tiat-lûn Seng-hûn/Tuā Sió Be̍h-tiat-lûn Sing-hûn/大小麥哲倫星雲/Magellanic Clouds
- 【gamma 光】gamma kng/gamma kng/伽馬射線/gamma ray
- 【直徑】ti̍t-kèng/ti̍t-kìng/直徑/diameter

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[High Energy Stereoscopic System (H.E.S.S.) Observatory]:https://www.mpi-hd.mpg.de/hfm/HESS/pages/about/telescopes/
[larger telescope]:https://apod.nasa.gov/apod/ap120727.html
[Cherenkov radiation]:https://en.wikipedia.org/wiki/Cherenkov_radiation
[charged particles]:https://en.wikipedia.org/wiki/Charged_particle
[speed of light]:https://en.wikipedia.org/wiki/Speed_of_light
[gamma ray]:https://science.nasa.gov/ems/12_gammarays
[Earth's atmosphere]:https://spaceplace.nasa.gov/atmosphere/
[charged-particle shower]:https://apod.nasa.gov/apod/ap060814.html
[H.E.S.S.]:https://www.mpi-hd.mpg.de/hfm/HESS/pages/about/
[TeV]:https://scienceblogs.com/builtonfacts/2013/11/27/how-often-does-the-sun-emit-1-tev-photons
[Namibia]:https://en.wikipedia.org/wiki/Namibia
[dark matter]:https://www.nasa.gov/audience/forstudents/9-12/features/what-is-dark-matter.html
[discovered over 50 sources]:https://ui.adsabs.harvard.edu/abs/2018A%26A...612A...1H/abstract
[supernova remnants]:https://apod.nasa.gov/apod/ap230601.html
[centers of galaxies]:https://apod.nasa.gov/apod/ap180729.html
[black holes]:https://apod.nasa.gov/htmltest/rjn_bht.html
[H.E.S.S. telescopes]:https://youtu.be/0u9lr1RXpsE
[time-lapse sequences]:https://youtu.be/xjMtlL1dCeA
[Milky Way Galaxy]:https://apod.nasa.gov/apod/ap180427.html
[Magellanic Clouds]:https://apod.nasa.gov/apod/ap160725.html

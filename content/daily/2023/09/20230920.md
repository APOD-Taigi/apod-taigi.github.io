---
title: Tī 遙遠系外行星揣著 ê 甲烷
date: 2023-09-20
publishdate: 2023-09-20T11:45:00+0800
tags: [系外行星, 甲烷, K2-18b, K2-18, 母星, 水蒸氣, 獅仔座, 合蹛區, Hubble 太空望遠鏡, Spitzer 太空望遠鏡, Kepler 太空望遠鏡, Webb 太空望遠鏡, 紅矮星, 大氣層, 吸收線]
hero: https://apod.nasa.gov/apod/image/2309/ExoplanetJ2_Jabakenji_960.jpg
summary: 2019 年 ê 時陣 tī 遙遠 ê 系外行星 K2-18b ê 大氣層內底揣著袂少水蒸氣，對人類來講實在是一个足大 ê 進步。
categories: [podcast]
vocals: [阿錕]
---

{{% apod %}}

- 原始文章：[Methane Discovered on Distant Exoplanet](https://apod.nasa.gov/apod/ap230920.html)
- 插畫來源：[Ahmad Jabakenji](mailto:a.jabakenji@gmail.com) ([ASU Lebanon](https://www.instagram.com/asu_lebanon/), [North Star Space Art](https://www.instagram.com/north_star_space_art/)); 資料：[NASA](https://www.nasa.gov/), [ESA](https://www.esa.int), [CSA](https://www.asc-csa.gc.ca/eng/), [JWST](https://webb.nasa.gov/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clo79jf3t004m01v953hweqby" >}}

## [漢羅] Tī 遙遠系外行星揣著 ê 甲烷
閣有啥物所在有可能有性命？
Tùi 咱人類 [上重要 ê 問題][great outstanding questions]，就是性命是毋是嘛會出現 tī 太陽系以外 ê 行星？
2019 年 ê 時陣 tī 遙遠 ê 系外行星 [K2-18b][K2-18b 1] ê 大氣層內底揣著袂少水蒸氣，對人類來講實在是一个足大 ê 進步。
這粒行星 kah 伊 ê 母星 [K2-18][K2-18]，就 tī [獅仔][Lion] 星座，[獅仔座][Leo] 方向 124 光年遠 ê 所在。
這粒 [系外行星][exoplanet] 比地球大足濟--ê，質量嘛比地球較大，毋過伊 ê 軌道是 tī 伊 ê 母星 ê [合蹛區][habitable zone] 內。
雖罔講 K2-18 比咱太陽較紅，毋過伊 tī [K2-18b][K2-18b 2] 天頂看起來是 kah [咱 tī 地球看著 ê 太陽][Sun in Earth's sky] 平光。
2019 年 ê 時陣，ùi [Hubble][Hubble]、[Spitzer][Spitzer]、kah [Kepler][Kepler] 太空望遠鏡 ê 觀測資料，發現講 K2-18b [大氣層內底有水][discovery of atmospheric water]。
這是利用 K2-18b ùi 伊 ê 母星 [面頭前行過][planet moved in front] ê 時陣，行星大氣內底 ê 水蒸氣產生吸收線，kā 標出來才揣著--ê。
到這馬 2023 年矣，[紅外線][infrared light] ê [Webb 太空望遠鏡][Webb Space Telescope] ê [進一步觀測][further observations]，已經揣著其他暗示有性命 ê 分子矣，嘛包括 [甲烷][methane]。
這張想像圖上正爿是系外行星 [K2-18b][K2-18b 3] kah 伊 ê 衛星 (中央彼粒)。
In 做伙踅倒爿下底彼粒 [紅矮星][red dwarf star]。

## [POJ] Tī iâu-oán Hē-gōa-kiâⁿ-chhiⁿ chhōe-tio̍h ê Kah-oân
Koh-ū siáⁿ-mih só͘-chāi ū khó-lêng ū sìⁿ-miā?
Tùi lán jîn-lūi siōng tiōng-iàu ê būn-tê, to̍h-sī sìⁿ-miā sī-m̄-sī mā ē chhut-hiān tī Thài-iông-hē í-gōa ê kiâⁿ-chhiⁿ?
2019 nî ê sî-chūn tī iâu-oán ê hē-gōa-kiâⁿ-chhiⁿ K2-18b ê tāi-khì-chân lāi-té chhōe-tio̍h bē-chió chúi-cheng-khì, tùi jîn-lūi lâi-kóng si̍t-chāi sī chi̍t-ê chiok tōa ê chìn-pō͘.
Chit lia̍p kiâⁿ-chhiⁿ kah i ê bú-chhiⁿ K2-18, to̍h tī Sai-á seng-chō, Sai-á-chō hong-hiòng 124 kng-nî hn̄g ê só͘-chāi.
Chit lia̍p hē-gōa-kiâⁿ-chhiⁿ pí Tē-kiû tōa chiok chē--ê, chit-liōng mā pí Tē-kiû khah tōa, m̄-koh i ê kúi-tō sī tī i ê bú-chhiⁿ ê ha̍h-tòa-khu lāi.
Sui-bóng kóng K2-18 pí lán Thài-iông khah âng, m̄-koh I-tī K2-18b thiⁿ-téng khòaⁿ-khí-lâi sī kah lán tī Tē-kiû khòaⁿ-tio̍h ê Thài-iông pîⁿ kng.
2019 nî ê sî-chūn, ùi Hubble, Spitzer, kah Kepler Thài-khong Bōng-oán-kiàⁿ ê koan-chhek chu-liāu, hoat-hiān kóng K2-18b tāi-khì-chân lāi-té ū chúi.
Che-sī lī-iōng K2-18b ùi i ê bú-chhiⁿ bīn-thâu-chêng kiâⁿ-kòe ê sî-chūn, kiâⁿ-chhiⁿ tāi-khì lāi-té ê chúi-cheng-khì sán-seng khip-siu-sòaⁿ, kā piau--chhut-lâi chiah chhōe-tio̍h--ê.
Kàu chit-má 2023 nî--ah, âng-gōa-sòaⁿ ê Webb Thài-khong Bōng-oán-kiàⁿ ê chìn chi̍t-pō͘ koan-chhek, í-keng chhōe-tio̍h kî-thaⁿ àm-sī ū sìⁿ-miā ê hun-chú--ah, mā pau-koat kah-oân.
Chit-tiuⁿ sióng-siōng tô͘ siōng chiàⁿ-pêng sī hē-gōa-kiâⁿ-chhiⁿ K2-18b kah i ê ūi-chhiⁿ (tiong-ng hit lia̍p).
In chò-hóe se̍h tò-pêng ē-té hit lia̍p âng-é-chhiⁿ.

## [KIP] Tī iâu-uán Hē-guā-kiâⁿ-tshinn tshuē-tio̍h ê Kah-uân
Koh-ū siánn-mih sóo-tsāi ū khó-lîng ū sìnn-miā?
Tuì lán jîn-luī siōng tiōng-iàu ê būn-tê, to̍h-sī sìnn-miā sī-m̄-sī mā ē tshut-hiān tī Thài-iông-hē í-guā ê kiânn-tshinn?
2019 nî ê sî-tsūn tī iâu-uán ê hē-guā-kiânn-tshinn K2-18b ê tāi-khì-tsân lāi-té tshuē-tio̍h bē-tsió tsuí-tsing-khì, tuì jîn-luī lâi-kóng si̍t-tsāi sī tsi̍t-ê tsiok tuā ê tsìn-pōo.
Tsit lia̍p kiânn-tshinn kah i ê bú-tshinn K2-18, to̍h tī Sai-á sing-tsō, Sai-á-tsō hong-hiòng 124 kng-nî hn̄g ê sóo-tsāi.
Tsit lia̍p hē-guā-kiânn-tshinn pí Tē-kiû tuā tsiok tsē--ê, tsit-liōng mā pí Tē-kiû khah tuā, m̄-koh i ê kuí-tō sī tī i ê bú-tshinn ê ha̍h-tuà-khu lāi.
Sui-bóng kóng K2-18 pí lán Thài-iông khah âng, m̄-koh I-tī K2-18b thinn-tíng khuànn-khí-lâi sī kah lán tī Tē-kiû khuànn-tio̍h ê Thài-iông pînn kng.
2019 nî ê sî-tsūn, uì Hubble, Spitzer, kah Kepler Thài-khong Bōng-uán-kiànn ê kuan-tshik tsu-liāu, huat-hiān kóng K2-18b tāi-khì-tsân lāi-té ū tsuí.
Tse-sī lī-iōng K2-18b uì i ê bú-tshinn bīn-thâu-tsîng kiânn-kuè ê sî-tsūn, kiânn-tshinn tāi-khì lāi-té ê tsuí-tsing-khì sán-sing khip-siu-suànn, kā piau--tshut-lâi tsiah tshuē-tio̍h--ê.
Kàu tsit-má 2023 nî--ah, âng-guā-suànn ê Webb Thài-khong Bōng-uán-kiànn ê tsìn tsi̍t-pōo kuan-tshik, í-king tshuē-tio̍h kî-thann àm-sī ū sìnn-miā ê hun-tsú--ah, mā pau-kuat kah-uân.
Tsit-tiunn sióng-siōng tôo siōng tsiànn-pîng sī hē-guā-kiânn-tshinn K2-18b kah i ê uī-tshinn (tiong-ng hit lia̍p).
In tsò-hué se̍h tò-pîng ē-té hit lia̍p âng-é-tshinn.

## [English] Methane Discovered on Distant Exoplanet
Where else might life exist?
One of humanity's [great outstanding questions][great outstanding questions], locating planets where extrasolar life might survive took a step forward in 2019 with the discovery of a significant amount of water vapor in the atmosphere of distant exoplanet [K2-18b][K2-18b 1].
The planet and its parent star, [K2-18][K2-18], lie about 124 light years away toward the constellation of the [Lion][Lion] ([Leo][Leo]).
The [exoplanet][exoplanet] is significantly larger and more massive than our Earth, but orbits in the [habitable zone][habitable zone] of its home star.
K2-18, although more red than our Sun, shines in [K2-18b][K2-18b 2]'s sky with a brightness similar to the [Sun in Earth's sky][Sun in Earth's sky].
The 2019 [discovery of atmospheric water][discovery of atmospheric water] was made in data from three space telescopes: [Hubble][Hubble], [Spitzer][Spitzer], and [Kepler][Kepler], by noting the absorption of water-vapor colors when the [planet moved in front][planet moved in front] of the star.
Now in 2023, [further observations][further observations] by the [Webb Space Telescope][Webb Space Telescope] in [infrared light][infrared light] have uncovered evidence of other life-indicating molecules -- including [methane][methane].
The featured illustration imagines exoplanet [K2-18b][K2-18b 3] on the far right orbited by a moon (center), which together orbit a [red dwarf star][red dwarf star] depicted on the lower left.

## 詞彙學習

|漢羅|POJ|KIP|華語|English|
|-|-|-|-|-|
|系外行星|hē-gōa-kiâⁿ-chhiⁿ|hē-guā-kiânn-tshinn|系外行星|exoplanet|
|甲烷|kah-oân|kah-uân|甲烷|methane|
|K2-18|K-two cha̍p-peh|K-two tsa̍p-peh|K2-18|K2-18|
|K2-18b|K-two cha̍p-peh b|K-two tsa̍p-peh b|K2-18b|K2-18b|
|水蒸氣|chúi-cheng-khì|tsuí-tsing-khì|水蒸氣|water vapor|
|獅仔座|Sai-á-chō|Sai-á-tsō|獅子座|Leo|
|合蹛區|ha̍h-tòa-khu|ha̍h-tuà-khu|適居帶|habitable zone|
|母星|bú-chhiⁿ|bú-tshinn|母星|parent star|
|紅矮星|âng-é-chhiⁿ|âng-é-tshinn|紅矮星|red dwarf star|
|大氣層|tāi-khì-chân|tāi-khì-tsân|大氣層|atmosphere|
|吸收線|khip-siu-sòaⁿ|khip-siu-suànn|吸收線|absorptiong|
|Hubble 太空望遠鏡|Hubble Thài-khong Bōng-oán-kiàⁿ|Hubble Thài-khong Bōng-uán-kiànn|哈伯太空望遠鏡|Hubble Space Telescope|
|Spitzer 太空望遠鏡|Spitzer Thài-khong Bōng-oán-kiàⁿ|Spitzer Thài-khong Bōng-uán-kiànn|史匹哲太空望遠鏡|Spitzer Space Telescope|
|Kepler 太空望遠鏡|Kepler Thài-khong Bōng-oán-kiàⁿ|Kepler Thài-khong Bōng-uán-kiànn|克普勒太空望遠鏡|Kepler Space Telescope|
|Webb 太空望遠鏡|Webb Thài-khong Bōng-oán-kiàⁿ|Webb Thài-khong Bōng-uán-kiànn|韋伯太空望遠鏡|Webb Space Telescope|

{{% /apod %}}
[An-Li Tsai]: thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[great outstanding questions]:https://apod.nasa.gov/debate/debate100th.html
[K2-18b 1]:https://en.wikipedia.org/wiki/K2-18b
[K2-18]:https://en.wikipedia.org/wiki/K2-18
[Lion]:http://ae01.alicdn.com/kf/HTB1wvWmKxSYBuNjSspjq6x73VXay.jpg_q50.jpg
[Leo]:https://en.wikipedia.org/wiki/Leo_(constellation)
[exoplanet]:https://apod.nasa.gov/apod/ap190710.html
[habitable zone]:https://www.nasa.gov/ames/kepler/habitable-zones-of-different-stars
[K2-18b 2]:https://www.spacetelescope.org/videos/heic1916a/
[Sun in Earth's sky]:https://apod.nasa.gov/apod/ap150512.html
[discovery of atmospheric water]:https://nouvelles.umontreal.ca/en/article/2019/09/11/water-detected-on-an-exoplanet-located-in-its-star-s-habitable-zone/
[Hubble]:https://hubblesite.org/mission-and-telescope/the-telescope
[Spitzer]:https://www.nasa.gov/mission_pages/spitzer/main/index.html
[Kepler]:https://www.nasa.gov/mission_pages/kepler/spacecraft/index.html
[planet moved in front]:http://www.planetary.org/explore/space-topics/exoplanets/transit-photometry.html
[further observations]:https://arxiv.org/abs/2309.05566
[Webb Space Telescope]:https://www.nasa.gov/mission_pages/webb/main/index.html
[infrared light]:https://science.nasa.gov/ems/07_infraredwaves
[methane]:https://science.nasa.gov/news-articles/methane-stinks-earth-mars-and-beyond
[K2-18b 3]:https://www.nasa.gov/goddard/2023/webb-discovers-methane-carbon-dioxide-in-atmosphere-of-k2-18b
[red dwarf star]:https://en.wikipedia.org/wiki/Red_dwarf

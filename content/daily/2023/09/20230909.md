---
title: Nishimura 彗星 leh 發光
date: 2023-09-09
publishdate: 2023-09-09T11:45:00+0800
tags: [Nishimura 彗星, 西村彗星, 彗星 C/2023 P1, 長蛇座 Sigma 流星雨, 彗星屑仔, 太陽風, 離子尾溜, 彗鬚, 彗尾, 地平線, 內太陽系]
hero: https://apod.nasa.gov/apod/image/2309/Nishimura_Kennett_1080.jpg
summary: Nishimura 彗星 leh 發光。講較精確 leh，是 彗星 C/2023 P1 (Nishimura 彗星) 倚近太陽 ê 時陣 leh 發光。
categories: [podcast]
vocals: [阿錕]
---

{{% apod %}}

- 原始文章：[Comet Nishimura Grows](https://apod.nasa.gov/apod/ap230909.html)
- 影像來源 kah 版權：[Peter Kennett](https://www.instagram.com/kennettphotography/)
- 相簿：[投稿到 APOD ê Nishimura 彗星 精選相片](https://www.facebook.com/media/set/?set=a.287149497346968&type=3)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clnq8zes305x601ur05318icl" >}}

## [漢羅] Nishimura 彗星 leh 發光
Nishimura 彗星 leh 發光。
講較精確 leh，是 [彗星 C/2023 P1 (Nishimura 彗星)][C/2023 P1 (Nishimura)] 倚近太陽 ê 時陣 leh 發光。
這粒 [彗星][comet] 是頂個月才發現--ê，伊已經行到地球軌道內底矣，這馬是光甲直接用目睭就看會著。
後禮拜這粒彗星會行到 kah [地球][Earth] 上倚 ê 所在。
毋過欲行到 kah 太陽上倚 ê 所在，愛閣一禮拜，9 月 7 號彼工。
科學家推測講，[Nishimura 彗星][Comet Nishimura] 頂擺來咱 內[太陽系][Solar System] 坐 ê 時陣，有留一寡 噴出來 ê 冰 kah 塗粉，這可能就變做 [長蛇座 Sigma][Sigma Hydrids] 流星雨，伊 ê 高峰期是發生 tī 逐年 ê 12 月。
若是按呢生，這擺彗星閣轉來，就會 [留閣較濟][refreshed] [彗星屑仔][comet debris]，按呢這个 [流星雨][meteor shower] 就有可能會變閣較活跳。
[相片內底 ê Nishimura 彗星][Pictured, Comet Nishimura] 是 4 工前 tī [美國][USA] [新墨西哥州][New Mexico] [Edgewood 市][Edgewood] 翕--ê。
有翕著 kah [太陽風][Sun's wind] 交互作用 產生 ê 長離子尾溜。
咱會當 tī 紲落來幾若工 ê 日出進前，tiàm 東爿地平線附近，抑是 tī 後禮拜 日落了後，tiàm 西爿地平線附近 揣著 [這粒彗星][this comet]。
伊 ê 彗鬚 [會一直遮爾光][continues to brighten]，伊 ê [尾溜嘛會繼續][tails continue] 發光。

## [POJ] Nishimura Hūi-chheⁿ leh Hoat-kng
Nishimura Hūi-chheⁿ leh hoat-kng.
Kóng khah cheng-khak leh, sī Hūi-chheⁿ C/2023 P1 (Nishimura Hūi-chheⁿ) óa-kīn Thài-iông ê sî-chūn leh hoat-kng.
Chit lia̍p hūi-chheⁿ sī téng kò goe̍h chiah hoat-hiān--ê, i í-keng kiâⁿ kàu Tē-kiû kúi-tō lāi-té ah, chit-má sī kng kah ti̍t-chiap iōng ba̍k-chiu to̍h khòaⁿ-ē-tio̍h.
Āu-lé-pài chit lia̍p hūi-chheⁿ ē kiâⁿ kàu kah Tē-kiû siōng óa ê só͘-chāi.
M̄-koh beh kiâⁿ kàu kah Thài-iông siōng óa ê só͘-chāi, ài koh chi̍t lé-pài, 9 goe̍h 7 hō hit-kang.
Kho-ha̍k-ka thui-chhek kóng, Nishimura Hūi-chheⁿ téng-pái lâi lán Lōe Thài-iông hē chē ê sî-chūn, ū lâu chi̍t-kóa phùn--chhut-lâi ê peng kah thô͘-hún, che khó-lêng to̍h piàn-chò Tn̂g-Siâ-chō Sigma Liû-chheⁿ-hō͘, i ê ko-hong-kî sī hoat-seng tī ta̍k-nî ê 12 goe̍h.
Nā-sī án-ne-seⁿ, chit pái hūi-chheⁿ koh tńg-lâi, to̍h ē lâu koh khah-chè hūi-chheⁿ sap-á, án-ne chit-ê liû-chhiⁿ-hō͘ to̍h ū khó-lêng ē piàn koh-khah oa̍h-thiàu.
Siòng-phìⁿ lāi-té ê Nishimura Hūi-chheⁿ sī 4 kang chêng tī Bí-kok Sin Be̍k-se-ko chiu Edgewood chhī hip--ê.
Ū hip-tio̍h kah thài-iông-hong kau-hō͘ chok-iōng sán-seng ê tn̂g lī-chú bóe-liu.
Lán ē-tàng tī sòa-lo̍h-lâi kúi-nā kang ê ji̍t-chhut chìn-chêng, tiàm tang-pêng tē-pêng-sòaⁿ hù-kīn, ia̍h-sī tī āu-lé-pài ji̍t-lo̍h liáu-āu, tiàm sai-pêng tē-pêng-sòaⁿ hù-kīn chhōe-tio̍h chit lia̍p hūi-chheⁿ.
I ê hūi-chhiu ē it-ti̍t chiah-nī kng, i ê bóe-liu mā ē kè-sio̍k hoat-kng.

## [KIP] Nishimura Huī-tshenn leh Huat-kng
Nishimura Huī-tshenn leh huat-kng.
Kóng khah tsing-khak leh, sī Huī-tshenn C/2023 P1 (Nishimura Huī-tshenn) uá-kīn Thài-iông ê sî-tsūn leh huat-kng.
Tsit lia̍p huī-tshenn sī tíng kò gue̍h tsiah huat-hiān--ê, i í-king kiânn kàu Tē-kiû kuí-tō lāi-té ah, tsit-má sī kng kah ti̍t-tsiap iōng ba̍k-tsiu to̍h khuànn-ē-tio̍h.
Āu-lé-pài tsit lia̍p huī-tshenn ē kiânn kàu kah Tē-kiû siōng uá ê sóo-tsāi.
M̄-koh beh kiânn kàu kah Thài-iông siōng uá ê sóo-tsāi, ài koh tsi̍t lé-pài, 9 gue̍h 7 hō hit-kang.
Kho-ha̍k-ka thui-tshik kóng, Nishimura Huī-tshenn tíng-pái lâi lán Luē Thài-iông hē tsē ê sî-tsūn, ū lâu tsi̍t-kuá phùn--tshut-lâi ê ping kah thôo-hún, tse khó-lîng to̍h piàn-tsò Tn̂g-Siâ-tsō Sigma Liû-tshenn-hōo, i ê ko-hong-kî sī huat-sing tī ta̍k-nî ê 12 gue̍h.
Nā-sī án-ne-senn, tsit pái huī-tshenn koh tńg-lâi, to̍h ē lâu koh khah-tsè huī-tshenn sap-á, án-ne tsit-ê liû-tshinn-hōo to̍h ū khó-lîng ē piàn koh-khah ua̍h-thiàu.
Siòng-phìnn lāi-té ê Nishimura Huī-tshenn sī 4 kang tsîng tī Bí-kok Sin Bi̍k-se-ko tsiu Edgewood tshī hip--ê.
Ū hip-tio̍h kah thài-iông-hong kau-hōo tsok-iōng sán-sing ê tn̂g lī-tsú bué-liu.
Lán ē-tàng tī suà-lo̍h-lâi kuí-nā kang ê ji̍t-tshut tsìn-tsîng, tiàm tang-pîng tē-pîng-suànn hù-kīn, ia̍h-sī tī āu-lé-pài ji̍t-lo̍h liáu-āu, tiàm sai-pîng tē-pîng-suànn hù-kīn tshuē-tio̍h tsit lia̍p huī-tshenn.
I ê huī-tshiu ē it-ti̍t tsiah-nī kng, i ê bué-liu mā ē kè-sio̍k huat-kng.

## [English] Comet Nishimura Grows
Comet Nishimura is growing.
More precisely, the tails [C/2023 P1 (Nishimura)][C/2023 P1 (Nishimura)] are growing as it nears the Sun.
Discovered only last month, the [comet][comet] is already near naked eye brightness as it now moves inside the Earth's orbit.
The comet will be nearest the [Earth][Earth] next week, but nearest the Sun the week after -- on September 17.
Speculation holds that expelled ice and dust from [Comet Nishimura][Comet Nishimura]'s last visit to the inner [Solar System][Solar System] may have created the [Sigma Hydrids][Sigma Hydrids] meteor shower which peaks yearly in December.
If so, then this [meteor shower][meteor shower] may become more active, [refreshed][refreshed] with new [comet debris][comet debris].
[Pictured, Comet Nishimura][Pictured, Comet Nishimura] was captured from [Edgewood][Edgewood], [New Mexico][New Mexico], [USA][USA] four nights ago, showing a long ion tail structured by interactions with the [Sun's wind][Sun's wind].
Look for [this comet][this comet] near your eastern horizon just before sunrise for the next few mornings, but very near your western horizon just after sunset next week -- as its coma [continues to brighten][continues to brighten] and its [tails continue][tails continue] to grow.

## 詞彙學習

|漢羅|POJ|KIP|華語|English|
|-|-|-|-|-|
|Nishimura 彗星|Nishimura Hūi-chheⁿ|Nishimura Huī-tshenn|西村彗星|Comet Nishimura|
|彗星 C/2023 P1|Hūi-chheⁿ C jī-khòng-jī-sam P-one|Huī-tshenn C jī-khòng-jī-sam P-one|彗星 C/2023 P1|Comet C/2023 P1|
|長蛇座 Sigma 流星雨|Tn̂g-Siâ-chō Sigma Liû-chheⁿ-hō͘|Tn̂g-Siâ-tsō Sigma Liû-tshenn-hōo|長蛇座 Sigma 流星雨||
|彗星屑仔|hūi-chheⁿ sap-á|huī-tshenn sap-á|彗星碎片|comet debris|
|太陽風|thài-iông-hong|thài-iông-hong|太陽風|solar wind|
|離子尾溜|lī-chú bóe-liu|lī-tsú bué-liu|離子尾|ion tail|
|彗鬚|hūi-chhiu|huī-tshiu|彗髮|coma|
|彗尾|hūi-bóe|huī-bué|彗尾|comet tail|
|地平線|tē-pêng-sòaⁿ|tē-pîng-suànn|地平線|horizon|
|內太陽系|Lōe Thài-iông-hē|Luē Thài-iông-hē|內太陽系|Inner Solar System|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[C/2023 P1 (Nishimura)]:https://en.wikipedia.org/wiki/C/2023_P1_(Nishimura)
[comet]:https://spaceplace.nasa.gov/comets/en/
[Earth]:https://solarsystem.nasa.gov/planets/earth/overview/
[Comet Nishimura]:https://apod.nasa.gov/apod/ap230821.html
[Solar System]:https://solarsystem.nasa.gov/solar-system/our-solar-system/in-depth/
[Sigma Hydrids]:https://en.wikipedia.org/wiki/Sigma_Hydrids
[meteor shower]:https://apod.nasa.gov/apod/ap180808.html
[refreshed]: https://assets.rebelmouse.io/eyJhbGciOiJIUzI1NiIsInR5cCI6IkpXVCJ9.eyJpbWFnZSI6Imh0dHBzOi8vYXNzZXRzLnJibC5tcy80MTY0MTI3L29yaWdpbi5qcGciLCJleHBpcmVzX2F0IjoxNzA1Mzg5MjY1fQ.6M9vsWms-VGr9rPN1WvxANS2gjpEtNTYtBqtc4CDEZ8/img.jpg
[comet debris]:https://apod.nasa.gov/apod/ap171106.html
[Pictured, Comet Nishimura]:https://www.facebook.com/media/set/?set=a.287149497346968&type=3
[Edgewood]:https://en.wikipedia.org/wiki/Edgewood,_New_Mexico
[New Mexico]:https://en.wikipedia.org/wiki/New_Mexico
[USA]:https://en.wikipedia.org/wiki/United_States
[Sun's wind]:https://solarsystem.nasa.gov/resources/2288/the-solar-wind-across-our-solar-system/
[this comet]:https://earthsky.org/tonight/new-comet-c-2023-p1-nishimura-bright-august-september-october-2023/
[continues to brighten]:http://www.aerith.net/comet/catalog/2023P1/2023P1.html
[tails continue]:https://apod.nasa.gov/apod/ap131117.html

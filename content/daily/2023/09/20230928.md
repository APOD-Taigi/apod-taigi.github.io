---
title: 內海仔星雲 ê 深空影像
date: 2023-09-28
publishdate: 2023-09-28T11:45:00+0800
tags: [內海仔星雲, 亂流, 恆星形成區, 銀河系, 人馬座, 水素, 重新複合, 恆星風]
hero: https://apod.nasa.gov/apod/image/2309/M8-Mos-SL10-DCPrgb-st-154-cC-cr1024.jpg
summary: 發光 ê 星際氣體山龍 kah 烏暗塗粉雲，就蹛 tī 內海仔星雲 ê 宇宙深空亂流內底。

categories: [podcast]
vocals: [阿錕]
---

{{% apod %}}

- 原始文章：[The Deep Lagoon](https://apod.nasa.gov/apod/ap230928.html)
- 影像來源 kah [版權][copyright]：[Josep Drudis](https://www.astrodrudis.com), [Christian Sasse](https://www.instagram.com/sassephoto/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clon4r7f500cr01tec6ychebi" >}}

## [漢羅] 內海仔星雲 ê 深空影像
發光 ê 星際氣體山龍 kah 烏暗塗粉雲，就蹛 tī 內海仔星雲 ê [宇宙深空亂流][turbulent, cosmic depths] 內底。
伊嘛叫做 M8，是一个 5000 光年遠--ê、光爍爍 ê 恆星形成區。
咱 [用望遠鏡做夜空旅行][telescopic tours] ê 時陣，伊就是一个逐家足愛看 ê 目標，就 tī 咱銀河系中心 ê 人馬座方向。
這个內海仔星雲中央 ê [望遠鏡深空景色][deep telescopic view] 差不多有 40 光年闊。
伊發出 ê 紅色發射光，主要是離子化 ê 水素原子 kah 脫離出去 ê 電子重新複合 ê 時陣產生 ê 光。
[相片中央附近][near the center] 光爍爍 ê 漏仔形結構，是離子氣體 去予 [大質量少年恆星][massive young star] ê 高能輻射 kah 極端恆星風 kā 雕出來--ê。

## [POJ] Lāi-hái-á Seng-hûn ê Chhim-khong Iáⁿ-siōng
Hoat-kng ê seng-chè khì-thé soaⁿ-lêng kah o͘-àm thô͘-hún-hûn, to̍h tòa tī Lāi-hái-á Seng-hûn ê ú-tiū chhim-khong loān-liû lāi-té.
I mā kiò-chò M8, sī chi̍t-ê 5000 kng-nî hn̄g--ê, kng-sih-sih ê hêng-chhiⁿ hêng-sêng-khu.
Lán iōng bōng-oán-kiàⁿ chò iā-khong lú-hêng ê sî-chūn, i to̍h sī chi̍t-ê ta̍k-ke chiok ài khòaⁿ ê bo̍k-piau, to̍h tī lán Gîn-hô-hē tiong-sim ê Jîn-má-chō hong-hiòng.
Chit-ê Lāi-hái-á Seng-hûn tiong-ng ê bōng-oán-kiàⁿ chhim-khong kéng-sek chha-put-to ū 40 kng-nî khoah.
I hoat--chhut--ê âng-sek hoat-siā-kng, chú-iàu sī lī-chú-hòa ê chúi-sò͘ goân-chú kah thoat-lī--chhut-khì ê tiān-chú tiông-sin ho̍k-ha̍p ê sî-chūn sán-seng ê kng.
Siòng-phìⁿ tiong-ng hù-kīn kng-sih-sih ê lāu-á-hêng kiat-kò͘, sī lī-chú khì-thé khì hō͘ tōa chit-liōng siàu-liân hêng-chhiⁿ ê ko-lêng hok-siā kah ke̍k-toan hêng-chhiⁿ-hong kā tiau--chhut-lâi--ê.

## [KIP] Lāi-hái-á Sing-hûn ê Tshim-khong Iánn-siōng
Huat-kng ê sing-tsè khì-thé suann-lîng kah oo-àm thôo-hún-hûn, to̍h tuà tī Lāi-hái-á Sing-hûn ê ú-tiū tshim-khong luān-liû lāi-té.
I mā kiò-tsò M8, sī tsi̍t-ê 5000 kng-nî hn̄g--ê, kng-sih-sih ê hîng-tshinn hîng-sîng-khu.
Lán iōng bōng-uán-kiànn tsò iā-khong lú-hîng ê sî-tsūn, i to̍h sī tsi̍t-ê ta̍k-ke tsiok ài khuànn ê bo̍k-piau, to̍h tī lán Gîn-hô-hē tiong-sim ê Jîn-má-tsō hong-hiòng.
Tsit-ê Lāi-hái-á Sing-hûn tiong-ng ê bōng-uán-kiànn tshim-khong kíng-sik tsha-put-to ū 40 kng-nî khuah.
I huat--tshut--ê âng-sik huat-siā-kng, tsú-iàu sī lī-tsú-huà ê tsuí-sòo guân-tsú kah thuat-lī--tshut-khì ê tiān-tsú tiông-sin ho̍k-ha̍p ê sî-tsūn sán-sing ê kng.
Siòng-phìnn tiong-ng hù-kīn kng-sih-sih ê lāu-á-hîng kiat-kòo, sī lī-tsú khì-thé khì hōo tuā tsit-liōng siàu-liân hîng-tshinn ê ko-lîng hok-siā kah ki̍k-tuan hîng-tshinn-hong kā tiau--tshut-lâi--ê.

## [English] The Deep Lagoon
Ridges of glowing interstellar gas and dark dust clouds inhabit the [turbulent, cosmic depths][turbulent, cosmic depths] of the Lagoon Nebula.
Also known as M8, The bright star forming region is about 5,000 light-years distant.
It makes for a popular stop on [telescopic tours][telescopic tours] of the constellation Sagittarius toward the center of our Milky Way Galaxy.
Dominated by the telltale red emission of ionized hydrogen atoms recombining with stripped electrons, this [deep telescopic view][deep telescopic view] of the Lagoon's central reaches is about 40 light-years across.
The bright hourglass shape [near the center][near the center] of the frame is gas ionized and sculpted by energetic radiation and extreme stellar winds from a [massive young star][massive young star].

## 詞彙學習

|漢羅|POJ|KIP|華語|English|
|-|-|-|-|-|
|內海仔星雲|Lāi-hái-á seng-hûn|Lāi-hái-á sing-hûn|潟湖星雲|Lagoon Nebula|
|亂流|loān-liû|luān-liû|亂流|turbulent|
|恆星形成區|hêng-chhiⁿ hêng-sêng-khu|hîng-tshinn hîng-sîng-khu|恆星形成區|star forming region|
|銀河系|Gîn-hô-hē|Gîn-hô-hē|銀河系|Milky Way Galaxy|
|人馬座|Jîn-má-chō|Jîn-má-tsō|人馬座|Sagittarius|
|水素|chúi-sò͘|tsuí-sòo|氫|hydrogen|
|重新複合|tiông-sin ho̍k-ha̍p|tiông-sin ho̍k-ha̍p|重新複合|recombination|
|恆星風|hêng-chhiⁿ-hong|hîng-tshinn-hong|恆星風|stellar wind|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[turbulent, cosmic depths]:https://hubblesite.org/contents/media/videos/2018/21/1030-Video.html
[telescopic tours]:https://apod.nasa.gov/apod/ap210426.html
[deep telescopic view]:https://astrodrudis.com/messier-8-another-view/
[near the center]:https://esahubble.org/images/heic1808a/
[massive young star]:https://apod.nasa.gov/apod/ap140820.html

---
title: Tī 庄跤小路天頂 ê STEVE 極光 kah 銀河
date: 2023-09-27
publishdate: 2023-09-27T11:45:00+0800
tags: [STEVE 極光, 速度增加的強熱輻射, 極光, 銀河系, 中央帶, 光帶, 地平線]
hero: https://apod.nasa.gov/apod/image/2309/SteveMw_Clarke_960.jpg
summary: 毋是逐條路攏迵 tùi STEVE 極光去。這是一款特別形態 ê 極光，叫做 速度增加的強熱輻射。
categories: [podcast]
vocals: [阿錕]
---

{{% apod %}}

- 原始文章：[STEVE and Milky Way Cross over Rural Road](https://apod.nasa.gov/apod/ap230927.html)
- 影像來源 kah 版權：[Theresa Clarke](https://www.instagram.com/tc_1865/)
- 天頂予你 ê 意外禮物：[你 ê APOD 生日相片是啥物？](https://apod.nasa.gov/apod/calendar/allyears.html) (1995 年開始)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clolnxyar002y01rteoek4dui" >}}

## [漢羅] Tī 庄跤小路天頂 ê STEVE 極光 kah 銀河
毋是逐條路攏迵 tùi STEVE 極光去。
頂禮拜，有一个夜空愛好者 leh 旅行，伊 ê 目標是欲翕 [Huron 湖][Lake Huron] 天頂 ê [極光][aurora]。
伊駛車行過 [加拿大][Canada] [Ontario][Ontario] 庄跤小路 ê 時陣，預報講 ê 景色 [煞提早出現][unexpectedly early]，予這个攝影師 tī 伊駛到美麗 ê [五大湖][Great Lake] 進前就愛提早停車。
結果伊翕著 ê 極光是 tī 北方，頭前是陸地，毋是海。
等第二擺極光出現 ê 時陣，西方煞出現一个 [特別 ê 光帶][peculiar band]。
過一站仔，攝影師 kah 伊 ê 朋友發現講，這个西方 ê 光帶真有可能是一款特別形態 ê 極光，叫做 STEVE，[速度增加的強熱輻射][Strong Thermal Emission Velocity Enhancement]。
而且，這个 [STEVE][STEVE] 極光 嘛 leh 表演予咱看：伊 kah 咱 [銀河系][Milky Way Galaxy] ê 中央帶交叉，閣 kah 庄跤路尾附近 ê 地平線交叉。
攝影師用 kha-mé-lah 翕著 [這个 宇宙 X][this cosmic X] 影像了後，伊就暫時停落來欣賞這个 tī 平凡環境中 [意外發現 ê 美麗景色][unexpected awesomeness]。

## [POJ] Tī chng-kha sió-lō͘ thiⁿ-téng ê STEVE ke̍k-kng kah Gîn-hô
M̄-sī ta̍k tiâu lō͘ lóng thàng tùi STEVE ke̍k-kng khì.
Téng-lé-pài, ū chi̍t-ê iā-khong ài-hó-chiá leh lí-hêng, i ê bo̍k-piau sī beh hip Huron ô͘ ê ke̍k-kng.
I sái-chhia kiâⁿ-kòe Ka-ná-tà Ontario chng-kha sió-lō͘ ê sî-chūn, ū-pò kóng ê kéng-sek soah thê-chá chhut-hiān, hō͘ chit-ê liap-iáⁿ-su tī i sái kàu bí-lē ê Gō͘-tōa-ô͘ chìn-chêng to̍h ài thê-chá thêng-chhia.
Kiat-kò͘ i hip-tio̍h ê ke̍k-kng sī tī pak-hong, thâu-chêng sī lio̍k-tē, m̄-sī hái.
Tán tē-jī pái ke̍k-kng chhut-hiān ê sî-chūn, se-hong soah chhut-hiān chi̍t-ê te̍k-pa̍t ê kng-tòa.
Kòe chi̍t-chām-á, liap-iáⁿ-su kah i ê pêng-iú hoat-hiān kong, chit-ê se-hong ê kng-tòa chin ū khó-lêng sī chi̍t-khoán te̍k-pia̍t hêng-thài ê ke̍k-kng, kiò-chò STEVE, Sok-tō͘ Cheng-ka ê Kiông Jia̍t-hok-siā.
Jî-chhiáⁿ, chit-ê STEVE ke̍k-kng mā leh piáu-ián hō͘ lán khòaⁿ: I kah lán Gîn-hô-hē ê tiong-ng-tòa kau-chhe, koh kah chng-kha lō͘-bóe hù-kīn ê tē-pêng-sòaⁿ kau-chhe.
Liap-iáⁿ-su iōng kha-mé-lah hip-tio̍h chit-ê ú-tiū X iáⁿ-siōng liáu-āu, i to̍h chiām-sî thêng-lo̍h-lâi him-sióng chit-ê tī pêng-hoân khoân-kéng tiong ì-gōa hoat-hiān ê bí-lē kéng-sek.

## [KIP] Tī tsng-kha sió-lōo thinn-tíng hip-tio̍h ê STEVE ki̍k-kng kah Gîn-hô
M̄-sī ta̍k tiâu lōo lóng thàng tuì STEVE ki̍k-kng khì.
Tíng-lé-pài, ū tsi̍t-ê iā-khong ài-hó-tsiá leh lí-hîng, i ê bo̍k-piau sī beh hip Huron ôo ê ki̍k-kng.
I sái-tshia kiânn-kuè Ka-ná-tà Ontario tsng-kha sió-lōo ê sî-tsūn, ū-pò kóng ê kíng-sik suah thê-tsá tshut-hiān, hōo tsit-ê liap-iánn-su tī i sái kàu bí-lē ê Gōo-tuā-ôo tsìn-tsîng to̍h ài thê-tsá thîng-tshia.
Kiat-kòo i hip-tio̍h ê ki̍k-kng sī tī pak-hong, thâu-tsîng sī lio̍k-tē, m̄-sī hái.
Tán tē-jī pái ki̍k-kng tshut-hiān ê sî-tsūn, se-hong suah tshut-hiān tsi̍t-ê ti̍k-pa̍t ê kng-tuà.
Kuè tsi̍t-tsām-á, liap-iánn-su kah i ê pîng-iú huat-hiān kong, tsit-ê se-hong ê kng-tuà tsin ū khó-lîng sī tsi̍t-khuán ti̍k-pia̍t hîng-thài ê ki̍k-kng, kiò-tsò STEVE, Sok-tōo Tsing-ka ê Kiông Jia̍t-hok-siā.
Jî-tshiánn, tsit-ê STEVE ki̍k-kng mā leh piáu-ián hōo lán khuànn: I kah lán Gîn-hô-hē ê tiong-ng-tuà kau-tshe, koh kah tsng-kha lōo-bué hù-kīn ê tē-pîng-suànn kau-tshe.
Liap-iánn-su iōng kha-mé-lah hip-tio̍h tsit-ê ú-tiū X iánn-siōng liáu-āu, i to̍h tsiām-sî thîng-lo̍h-lâi him-sióng tsit-ê tī pîng-huân khuân-kíng tiong ì-guā huat-hiān ê bí-lē kíng-sik.

## [English] STEVE and Milky Way Cross over Rural Road
Not every road ends in a STEVE.
A week ago, a sky enthusiast's journey began with a goal: to photograph an [aurora][aurora] over [Lake Huron][Lake Huron].
Driving through rural [Ontario][Ontario], [Canada][Canada], the forecasted sky show started [unexpectedly early][unexpectedly early], causing the photographer to stop before arriving at the scenic [Great Lake][Great Lake].
Aurora images were taken toward the north -- but over land, not sea.
While waiting for a second round of auroras, a [peculiar band][peculiar band] of light was noticed to the west.
Slowly, the photographer and friends realized that this western band was likely an unusual type of aurora: a [Strong Thermal Emission Velocity Enhancement][Strong Thermal Emission Velocity Enhancement] (STEVE).
Moreover, this [STEVE][STEVE] was putting on quite a show: appearing intertwined with the central band of our [Milky Way Galaxy][Milky Way Galaxy] while intersecting the horizon just near the end of the country road.
After capturing [this cosmic X][this cosmic X] on camera, the photographer paused to appreciate the [unexpected awesomeness][unexpected awesomeness] of finding extraordinary beauty in an ordinary setting.

## 詞彙學習（漢羅/POJ/KIP/華語/English）
- 【STEVE 極光】STEVE ke̍k-kng/STEVE ki̍k-kng/STEVE 極光/STEVE
- 【速度增加的強熱輻射】Sok-tō͘ Cheng-ka ê Kiông Jia̍t-hok-siā/Sok-tōo Tsing-ka ê Kiông Jia̍t-hok-siā/速度增加的強熱輻射/Strong Thermal Emission Velocity Enhancement (STEVE)
- 【極光】ke̍k-kng/ki̍k-kng/極光/aurora
- 【銀河系】Gîn-hô-hē/Gîn-hô-hē/銀河系/Milky Way Galaxy
- 【中央帶】tiong-ng-tòa/tiong-ng-tuà/中央帶/the central band
- 【光帶】kng-tòa/kng-tuà/光帶/band of light
- 【地平線】tē-pêng-sòaⁿ/tē-pîng-suànn/地平線/horizon

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[aurora]:https://spaceplace.nasa.gov/aurora/
[Lake Huron]:https://youtu.be/iM73QjPiiwU
[Ontario]:https://en.wikipedia.org/wiki/Ontario
[Canada]:https://en.wikipedia.org/wiki/Canada
[unexpectedly early]:https://spaceweather.com/archive.php?view=1&day=18&month=09&year=2023
[Great Lake]:https://en.wikipedia.org/wiki/Great_Lakes
[peculiar band]:https://apod.nasa.gov/apod/ap210505.html
[Strong Thermal Emission Velocity Enhancement]:https://en.wikipedia.org/wiki/STEVE
[STEVE]:https://apod.nasa.gov/apod/ap201117.html
[Milky Way Galaxy]:https://solarsystem.nasa.gov/resources/285/the-milky-way-galaxy/
[this cosmic X]:https://www.instagram.com/p/CxZdU7rsPiW/
[unexpected awesomeness]:https://medicaregranny.com/wp-content/uploads/2019/11/5cfa3122210000690de6bfca.jpeg

---
title: 新墨西哥州 天頂 ê 金環日食
date: 2023-09-10
publishdate: 2023-09-10T11:45:00+0800
tags: [金環日食, 日環食, 山脊, 日食, 日偏食, 食日, 全食帶, 月盤]
hero: https://apod.nasa.gov/apod/image/2309/AnnularEclipse_Pinski_960.jpg
summary: 2012 年 ê 時陣，咱會當 tī 美國西部幾若州 kah 北太平洋 狹狹 ê 全食帶內底，看著金環日食（日環食）。
categories: [podcast]
vocals: [阿錕]
---

{{% apod %}}

- 原始文章：[An Annular Solar Eclipse over New Mexico](https://apod.nasa.gov/apod/ap230910.html)
- 影像來源 kah 版權：[Colleen Pinski](https://www.cp-pics.com/about.html)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clnrpel8006i701ur0hpfgps1" >}}

## [漢羅] 新墨西哥州 天頂 ê 金環日食
這个人是 tī 遐 leh 創啥？
2012 年 ê 時陣，咱會當 tī [美國西部幾若州][several western US states] kah 北太平洋 [狹狹 ê 全食帶][narrow path] 內底，看著金環日食（日環食）。
金環 [日食][eclipse] 是月娘 離 地球 傷遠矣，煞無法度 kā 規粒太陽攏閘去，所以太陽才會 tī 月盤後壁出現一輾火環。
為著欲翕著這款 [無四常 ê 太陽活動][unusual solar event]，有一个骨力 ê 攝影師 ùi [Arizona 州][Arizona] 駛車到 [新墨西哥州][New Mexico]，看會當揣著上讚 ê 翕相地點無。
等伊撨好勢，[食日][eclipsed Sun] ùi 半公里遠 ê 山脊拄欲落去 ê 時陣，有一个人煞無拄好行到鏡頭內底。
是講真感謝這位意外 ê 人客，毋過攝影師猶是毋知這位走到鏡頭內底，產生 [剪影][silhouetted] ê 人是 siáng。
這个人敢若是提一个圓圓 ê [物件][device]，欲看日食 ê 款。
[這張相片][The shot] 是 當地時間 2012 年 5 月 20 暗時 7:36 ê 時陣 tī [Albuquerque][Albuquerque] 附近 [一个公園][a park] 翕--ê。
後個月，10 月 14，會有另外一个狹狹 ê 全食帶 迒 tī [北美洲 kah 南美洲][North and South America] 頂懸。
天氣若是袂䆀，應該有機會閣看著 [另外一个日環食][different annular solar eclipse]。
仝一个時間，美洲大陸頂懸若是無雲，tī 遐 ê 人攏有機會看著 [日偏食][partial solar eclipse]。

## [POJ] Sin Be̍k-se-ko chiu thiⁿ-téng ê Kim-khoân Ji̍t-si̍t
Chit-ê lâng sī tī-hia leh chhòng-siáⁿ?
2012 nî ê sî-chūn, lán ē-tàng tī Bí-kok se-pō͘ kúi-nā chiu kah Pak Thài-pêng-iûⁿ e̍h-e̍h ê choân-si̍t-tòa lāi-té, khòaⁿ-tio̍h kim-khoân ji̍t-si̍t (ji̍t-khoân-si̍t).
Kim-khoân ji̍t-si̍t sī goe̍h-niû lī Tē-kiû siuⁿ hn̄g ah, soah bô-hoat-tō͘ kā kui-lia̍p Thài-iông lóng cha̍h khì, só͘-í Thài-iông chiah-ē tī goe̍h-pôaⁿ āu-piah chhut-hiān chi̍t liàn hóe-khoân.
Ūi tio̍h-beh hip-tio̍h chit-khoán bô sù-siông ê Thài-iông oa̍h-tōng, ū chi̍t-ê kut-la̍t ê liap-iáⁿ-su ùi Arizona chiu sái-chhia kàu Sin Be̍k-se-ko chiu, khòaⁿ ē-tàng chhōe-tio̍h siōng chán ê hip-siòng tē-tiám bô.
Tán i chhiâu hó-sè, si̍t-ji̍t ùi pòaⁿ kong-lí hn̄g ê soaⁿ-chi̍t tú-beh lo̍h-khì ê sî-chūn, ū chi̍t-ê-lâng soah bô-tú-hó kiâⁿ kàu kiàⁿ-thâu lāi-té.
Sī-kóng chin kám-siā chit-ūi ì-gōa ê lâng-kheh, m̄-koh liap-iáⁿ-su iáu-sī m̄-chai chit-ūi cháu kàu kiàⁿ-thâu lāi-té, sán-seng chián-iáⁿ ê lâng sī siáng.
Chit-ê lâng káⁿ-ná sī the̍h chi̍t-ê îⁿ-îⁿ ê mi̍h-kiāⁿ, beh khòaⁿ ji̍t-si̍t ê khoán.
Chit-tiuⁿ siòng-phìⁿ sī tong-tē sî-kan 2012 nî 5 goe̍h 20 àm-sî 7:36 ê sî-chūn tī Albuquerque hù-kīn chi̍t-ê kong-hn̂g hip--ê.
Āu kò goe̍h, 10 goe̍h 14, ē ū lēng-gōa chi̍t-ê e̍h-e̍h ê choân-si̍t-tòa hāⁿ tī Pak Bí-chiu kah Lâm Bí-chiu téng-koân.
Thiⁿ-khì nā-sī bē-bái, eng-kai ū ki-hōe koh khòaⁿ-tio̍h lēng-gōa chi̍t-ê ji̍t-khoân-si̍t.
Kāng chi̍t-ê sî-kan, Bí-chiu-tāi-lio̍k téng-koân nā-sī bô hûn, tī hiah ê lâng lóng-ū ki-hōe khòaⁿ-tio̍h ji̍t-phian-si̍t.

## [KIP] Sin Bi̍k-se-ko tsiu thinn-tíng ê Kim-khuân Ji̍t-si̍t
Tsit-ê lâng sī tī-hia leh tshòng-siánn?
2012 nî ê sî-tsūn, lán ē-tàng tī Bí-kok se-pōo kuí-nā tsiu kah Pak Thài-pîng-iûnn e̍h-e̍h ê tsuân-si̍t-tuà lāi-té, khuànn-tio̍h kim-khuân ji̍t-si̍t (ji̍t-khuân-si̍t).
Kim-khuân ji̍t-si̍t sī gue̍h-niû lī Tē-kiû siunn hn̄g ah, suah bô-huat-tōo kā kui-lia̍p Thài-iông lóng tsa̍h khì, sóo-í Thài-iông tsiah-ē tī gue̍h-puânn āu-piah tshut-hiān tsi̍t liàn hué-khuân.
Uī tio̍h-beh hip-tio̍h tsit-khuán bô sù-siông ê Thài-iông ua̍h-tōng, ū tsi̍t-ê kut-la̍t ê liap-iánn-su uì Arizona tsiu sái-tshia kàu Sin Bi̍k-se-ko tsiu, khuànn ē-tàng tshuē-tio̍h siōng tsán ê hip-siòng tē-tiám bô.
Tán i tshiâu hó-sè, si̍t-ji̍t uì puànn kong-lí hn̄g ê suann-tsi̍t tú-beh lo̍h-khì ê sî-tsūn, ū tsi̍t-ê-lâng suah bô-tú-hó kiânn kàu kiànn-thâu lāi-té.
Sī-kóng tsin kám-siā tsit-uī ì-guā ê lâng-kheh, m̄-koh liap-iánn-su iáu-sī m̄-tsai tsit-uī tsáu kàu kiànn-thâu lāi-té, sán-sing tsián-iánn ê lâng sī siáng.
Tsit-ê lâng kánn-ná sī the̍h tsi̍t-ê înn-înn ê mi̍h-kiānn, beh khuànn ji̍t-si̍t ê khuán.
Tsit-tiunn siòng-phìnn sī tong-tē sî-kan 2012 nî 5 gue̍h 20 àm-sî 7:36 ê sî-tsūn tī Albuquerque hù-kīn tsi̍t-ê kong-hn̂g hip--ê.
Āu kò gue̍h, 10 gue̍h 14, ē ū līng-guā tsi̍t-ê e̍h-e̍h ê tsuân-si̍t-tuà hānn tī Pak Bí-tsiu kah Lâm Bí-tsiu tíng-kuân.
Thinn-khì nā-sī bē-bái, ing-kai ū ki-huē koh khuànn-tio̍h līng-guā tsi̍t-ê ji̍t-khuân-si̍t.
Kāng tsi̍t-ê sî-kan, Bí-tsiu-tāi-lio̍k tíng-kuân nā-sī bô hûn, tī hiah ê lâng lóng-ū ki-huē khuànn-tio̍h ji̍t-phian-si̍t.

## [English] An Annular Solar Eclipse over New Mexico
What is this person doing?
In 2012, an annular eclipse of the Sun was visible over a [narrow path][narrow path] that crossed the northern Pacific Ocean and [several western US states](several western US states].
In an annular solar [eclipse][eclipse], the Moon is too far from the Earth to [block out][block out] the entire Sun, leaving the Sun [peeking out][peeking out] over the Moon's disk in a [ring of fire][ring of fire].
To capture this [unusual solar event][unusual solar event], an industrious photographer drove from [Arizona][Arizona] to [New Mexico][New Mexico] to find just the right vista.
After setting up and just as the [eclipsed Sun][eclipsed Sun] was setting over a ridge about 0.5 kilometers away, a person unknowingly walked right into the shot.
Although grateful for the unexpected human element, the photographer never learned the identity of the [silhouetted][silhouetted] interloper.
It appears likely that the person is holding a circular [device][device] that would enable them to get their own view of the eclipse.
[The shot][The shot] was taken at sunset on 2012 May 20 at 7:36 pm local time from [a park][a park] near [Albuquerque][Albuquerque].
Next month, on October 14, a different narrow swath across [North and South America][North and South America] will be exposed to a [different annular solar eclipse][different annular solar eclipse], if the sky is clear.
Simultaneously, cloud-free observers almost anywhere on either continent will be able to see a [partial solar eclipse][partial solar eclipse].

## 詞彙學習（漢羅/POJ/KIP/華語/English）
- 【金環日食】kim-khoân ji̍t-si̍t/kim-khuân ji̍t-si̍t/日環食/annular solar eclipse
- 【日環食】ji̍t-khoân-si̍t/ji̍t-khuân-si̍t/日環食/annular solar eclipse
- 【山脊】soaⁿ-chit/suann-tsit/山脊/ridge
- 【日食】ji̍t-si̍t/ji̍t-si̍t/日食/solar eclipse
- 【食日】si̍t-ji̍t/si̍t-ji̍t/食日/eclipsed Sun
- 【日偏食】ji̍t-phián-si̍t/ji̍t-phián-si̍t/日偏食/partial solar eclipse
- 【全食帶】choân-si̍t-tòa/tsuân-si̍t-tuà/全食帶/eclipse path
- 【月盤】goe̍h-pôaⁿ/gue̍h-puânn/月盤/lunar disk

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[narrow path]:http://eclipse.gsfc.nasa.gov/SEgoogle/SEgoogle2001/SE2012May20Agoogle.html
[several western US states]:https://stardate.org/content/ring-fire
[eclipse]:https://www.nasa.gov/content/eclipses-and-transits-overview
[block out]:https://apod.nasa.gov/apod/ap170301.html
[peeking out]:https://www.syfy.com/sites/syfy/files/2022/10/gettyimages-696166057.jpg
[ring of fire]:https://apod.nasa.gov/apod/ap130509.html
[unusual solar event]:https://www.youtube.com/watch?v=DtkoAlwIpWY
[Arizona]:https://en.wikipedia.org/wiki/Arizona
[New Mexico]:https://en.wikipedia.org/wiki/New_Mexico
[eclipsed Sun]:https://apod.nasa.gov/apod/ap120522.html
[silhouetted]:https://apod.nasa.gov/apod/ap160501.html
[device]:http://www.mreclipse.com/Totality2/TotalityCh11.html
[The shot]:http://www.cp-pics.com/p533893218/h4d180eaa#h4d180eaa
[a park]:http://www.dailymail.co.uk/news/article-2167595/Stunning-image-shows-boy-watching-solar-eclipse--taken-1-5-miles-away.html
[Albuquerque]:https://www.youtube.com/watch?v=aPkaLjssP54
[North and South America]:https://en.wikipedia.org/wiki/Americas
[different annular solar eclipse]:https://solarsystem.nasa.gov/eclipses/2023/oct-14-annular/where-when/
[partial solar eclipse]:https://apod.nasa.gov/apod/ap210628.html

---
title: NGC 4632：藏 tī 星系內底 ê 極環
date: 2023-09-13
publishdate: 2023-09-13T11:45:00+0800
tags: [free2share, NGC 4632, 極環, 水素, 捲螺仔星系, 星系盤, 星系環, 星系伴, 引力交互作用, 宇宙網結構, 雲絲, 吸積, 引力收縮, 虛擬現實]
hero: https://apod.nasa.gov/apod/image/2309/PolarRing_Askap_960.jpg
summary: Tī 光學望遠鏡下底看著--ê 星系 NGC 4632 有藏一个祕密。
---

{{% apod %}}

- 原始文章：[The Red Sprite and the Tree](https://apod.nasa.gov/apod/ap230913.html)
- 影像來源：[Jayanne English](https://jayannecosmoscanvas.wordpress.com) ([U. Manitoba](https://umanitoba.ca/science/physics-and-astronomy)), [Nathan Deg](https://nathandeg.com) ([Queen's University](https://www.queensu.ca/physics/)) & [WALLABY Survey](https://wallaby-survey.org/), [IDIA/Vislab](https://vislab.idia.ac.za/), [CSIRO](https://www.csiro.au/)/[ASKAP](https://www.csiro.au/en/about/facilities-collections/ATNF/ASKAP-radio-telescope/), [NAOJ](https://www.nao.ac.jp/)/[Subaru Telescope](https://subarutelescope.org/); 文稿：[Jayanne English](http://www2.physics.umanitoba.ca/u/english/) (U. Manitoba)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] NGC 4632：藏 tī 星系內底 ê 極環
Tī 光學望遠鏡下底看著--ê 星系 NGC 4632 有藏一个祕密。
伊 ê 邊仔有一輾 [水素][hydrogen] 冷氣體，kah 伊 ê 捲螺仔星系盤方向差 90 度。
這款南北極方向 ê 星系環叫做極環，[有極環 ê 星系][polar ring galaxies]，進前捌利用恆星光揣著。
毋過 NGC 4632 是頭一个 uì [電波][radio] [望遠鏡][telescope] 巡天計畫揣著 極環 ê 星系。
[這張有翕著氣體環 ê 組合影像][featured composite image]，是 kā 懸敏感度 ê [ASKAP 電波望遠鏡][ASKAP telescope] kah [SUBARU 光學望遠鏡][Subaru telescope] ê 觀測資料 疊出來--ê 結果。
利用 [虛擬現實技術][virtual reality]，天文學家會當 kā 星系盤 kah 星系環分--開。
相片內底 ê 色水變化，是用來追蹤伊 ê 軌道運動。
是講這款 [極環][polar rings] 是按怎出現--ê？
In 可能是星系 kah 伊 ê 星系伴 產生 [引力交互作用][gravitationally interacts] ê 時陣，去予 [搝][pulled] 出來 ê 物質。
嘛有可能是 水素氣體 綴 [宇宙網結構 ê 雲絲][filaments of the cosmic web] 行，煞 tī 星系邊仔吸積做星系環。
有一寡 tī 遮 ê 物質會因為引力收縮，變做恆星。

## [POJ] NGC 4632: Chhàng tī Seng-hē lāi-té ê Ke̍k-khoân
Tī kng-ha̍k bōng-oán-kiàⁿ ē-té khòaⁿ-tio̍h--ê seng-hē NGC 4632 ū chhàng chi̍t-ê pì-bi̍t.
I ê piⁿ-á ū chi̍t liàn chúi-sò͘ léng khì-thé, kah i ê kńg-lê-á seng-hē-pôaⁿ hong-hiòng chha 90 tō͘.
Chit-khoán lâm-pak-ke̍k hong-hiòng ê seng-hē khoân kiò-chò ke̍k-khoân, ū ke̍k-khoân ê seng-hē, chìn-chêng bat lī-iōng hêng-chheⁿ-kng chhōe-tio̍h.
M̄-koh NGC 4632 sī thâu-chi̍t-ê ùi tiān-pho bōng-oán-kiàⁿ sûn-thian kè-ōe chhōe-tio̍h ke̍k-khoân ê seng-hē.
Chit-tiuⁿ ū hip-tio̍h khì-thé-khoân ê cho͘-ha̍p iáⁿ-siōng, sī kā koân bín-kám-tō͘ ê ASKAP tiān-pho bōng-oán-kiàⁿ kah SUBARU kng-ha̍k bōng-oán-kiàⁿ ê koan-chhek chu-liāu tha̍h--chhut-lâi--ê kiat-kó.
Lī-iōng hi-gí hiān-si̍t ki-su̍t, thian-bûn ha̍k-ka ē-tàng kā seng-hē-pôaⁿ kah seng-hē-khoân pun--khui.
Siòng-phìⁿ lāi-té ê sek-chúi piàn-hòa, sī iōng-lâi tui-chong i ê kúi-tō ūn-tōng.
Sī-kóng chit-khoán ke̍k-khoân sī án-chóaⁿ chhut-hiān--ê?
In khó-lêng sī seng-hē kah i ê seng-hē-phōaⁿ sán-seng ín-le̍k kau-hō͘ chok-iōng ê sî-chūn, khì hō͘ giú--chhut-lâi ê bu̍t-chit.
Mā ū khó-lêng sī chúi-sò͘ khì-thé tòe ú-tiū-bāng kiat-kò͘ ê hûn-si kiâⁿ, soah tī seng-hē piⁿ-á khip-chek chò seng-hē-khoân.
Ū chi̍t-kóa tī chiah ê bu̍t-chit ē in-ūi ín-le̍k siu-sok, piàn-chò hêng-chhiⁿ.

## [KIP] NGC 4632: Tshàng tī Sing-hē lāi-té ê Ki̍k-khuân
Tī kng-ha̍k bōng-uán-kiànn ē-té khuànn-tio̍h--ê sing-hē NGC 4632 ū tshàng tsi̍t-ê pì-bi̍t.
I ê pinn-á ū tsi̍t liàn tsuí-sòo líng khì-thé, kah i ê kńg-lê-á sing-hē-puânn hong-hiòng tsha 90 tōo.
Tsit-khuán lâm-pak-ki̍k hong-hiòng ê sing-hē khuân kiò-tsò ki̍k-khuân, ū ki̍k-khuân ê sing-hē, tsìn-tsîng bat lī-iōng hîng-tshenn-kng tshuē-tio̍h.
M̄-koh NGC 4632 sī thâu-tsi̍t-ê uì tiān-pho bōng-uán-kiànn sûn-thian kè-uē tshuē-tio̍h ki̍k-khuân ê sing-hē.
Tsit-tiunn ū hip-tio̍h khì-thé-khuân ê tsoo-ha̍p iánn-siōng, sī kā kuân bín-kám-tōo ê ASKAP tiān-pho bōng-uán-kiànn kah SUBARU kng-ha̍k bōng-uán-kiànn ê kuan-tshik tsu-liāu tha̍h--tshut-lâi--ê kiat-kó.
Lī-iōng hi-gí hiān-si̍t ki-su̍t, thian-bûn ha̍k-ka ē-tàng kā sing-hē-puânn kah sing-hē-khuân pun--khui.
Siòng-phìnn lāi-té ê sik-tsuí piàn-huà, sī iōng-lâi tui-tsong i ê kuí-tō ūn-tōng.
Sī-kóng tsit-khuán ki̍k-khuân sī án-tsuánn tshut-hiān--ê?
In khó-lîng sī sing-hē kah i ê sing-hē-phuānn sán-sing ín-li̍k kau-hōo tsok-iōng ê sî-tsūn, khì hōo giú--tshut-lâi ê bu̍t-tsit.
Mā ū khó-lîng sī tsuí-sòo khì-thé tuè ú-tiū-bāng kiat-kòo ê hûn-si kiânn, suah tī sing-hē pinn-á khip-tsik tsò sing-hē-khuân.
Ū tsi̍t-kuá tī tsiah ê bu̍t-tsit ē in-uī ín-li̍k siu-sok, piàn-tsò hîng-tshinn.

## [English] The Red Sprite and the Trees
Galaxy NGC 4632 hides a secret from optical telescopes.
It is surrounded by a ring of cool [hydrogen][hydrogen] gas orbiting at 90 degrees to its spiral disk.
Such [polar ring galaxies][polar ring galaxies] have previously been discovered using starlight.
However, NGC 4632 is among the first in which a [radio][radio] [telescope][telescope] survey revealed a polar ring.
The [featured composite image][featured composite image] combines this gas ring, observed with the highly sensitive [ASKAP telescope][ASKAP telescope], with optical data from the [Subaru telescope][Subaru telescope].
Using [virtual reality][virtual reality], astronomers separated out the gas in the main disk of the galaxy from the ring, and the subtle color gradient traces its orbital motion.
Why do [polar rings][polar rings] exist?
They could be material [pulled][pulled] from one galaxy as it [gravitationally interacts][gravitationally interacts] with a companion.
Or hydrogen gas flows along the [filaments of the cosmic web][filaments of the cosmic web] and accretes into a ring around a galaxy, some of which gravitationally contracts into stars.

## 詞彙學習（漢羅/POJ/KIP/華語/English）
- 【NGC 4632】NGC sù-lio̍k-sam-jī/NGC sù-lio̍k-sam-jī/NGC 4632/NGC 4632
- 【極環】/ki̍k-khuân/極環/polar ring
- 【水素】//tsuí-sòo/hydrogen
- 【捲螺仔星系】//kńg-lê-á sing-hē/spiral galaxy
- 【星系盤】/sing-hē-puânn/星系盤/galactic disk
- 【星系環】/sing-hē-khuân/星系環/galactic ring
- 【星系伴】/sing-hē-phuānn/星系伴/companion galaxy
- 【引力交互作用】/ín-li̍k kau-hōo tsok-iōng/引力交互作用/gravitationally interacts
- 【宇宙網】ú-tiū-bāng/ú-tiū-bāng/宇宙網/cosmic web
- 【雲絲】hûn-si/hûn-si/雲絲/filament
- 【吸積】khip-chek/khip-tsik/吸積/accretion
- 【引力收縮】/ín-li̍k siu-sok/引力收縮/gravitationally contract
- 【虛擬現實】hi-gí hiān-si̍t/hi-gí hiān-si̍t/虛擬現實/virtual reality

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[hydrogen]:https://periodic.lanl.gov/1.shtml
[polar ring galaxies]:https://apod.nasa.gov/apod/ap990510.html
[radio]:https://science.nasa.gov/ems/05_radiowaves
[telescope]:https://public.nrao.edu/telescopes/radio-telescopes/
[featured composite image]:https://youtu.be/dkMr-D2719w
[ASKAP telescope]:https://www.csiro.au/en/about/facilities-collections/atnf/askap-radio-telescope
[Subaru telescope]:https://subarutelescope.org/
[virtual reality]:https://images.nasa.gov/details/ARC-1992-AC89-0437-6
[polar rings]:https://en.wikipedia.org/wiki/Polar-ring_galaxy
[pulled]:https://www.rover.com/blog/wp-content/uploads/dog-playing-tug.jpg
[gravitationally interacts]:https://apod.nasa.gov/apod/ap190811.html
[filaments of the cosmic web]:https://www.youtube.com/watch?v=c-H3WzaewdY

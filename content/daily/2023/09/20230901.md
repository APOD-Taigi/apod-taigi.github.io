---
title: 武仙座 ê 大型球形星團
date: 2023-09-01
publishdate: 2023-09-01T11:45:00+0800
tags: [武仙座, 球形星團, M13, 立方, 輝度, 星團核心]
hero: https://apod.nasa.gov/apod/image/2309/M13-totale-en-cours-crop8_1024.jpg
summary: 咱若是有像這款遮爾清楚 ê 望遠鏡影像，就會當看著這个星團內底有幾若十萬粒足壯觀 ê 恆星。
categories: [podcast]
vocals: [阿錕]
---

{{% apod %}}

- 原始文章：[The Great Globular Cluster in Hercules](https://apod.nasa.gov/apod/ap230901.html)
- 影像來源 kah [版權][copyright]：[Serge Brunier, Jean-François Bax, David Vernet](https://www.astrobin.com/mxfret/C/) [OCA/C2PU](https://www.oca.eu/fr/c2pu-accueil)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clneunut300av01yo37gje783" >}}

## [漢羅] 武仙座 ê 大型球形星團
[1716 年][In 1716] ê 時陣，英國天文學家 [Edmond Halley][Edmond Halley] 講，「這看起來干焦是夜空內底 ê 一个光點爾爾，毋過 tī 無月娘 ê 暗暝，天氣若是有清，咱就會當直接用目睭看著伊」。
是講，咱這馬較袂講 [M13][Of course, M13] 是 武仙座 內底 ê 大型球形星團矣，咱會直接講伊是北天上光 ê [球形星團][globular star clusters]。
咱若是有 [像這款遮爾清楚 ê 望遠鏡影像][Sharp telescopic views like this one]，就會當看著這个星團內底有 [幾若十萬粒足壯觀 ê 恆星][hundreds of thousands of stars.]。
這个星團就 tī 2 萬 5000 光年遠 ê 所在，[內底 ê 恆星攏櫼櫼 tī][cluster stars crowd] 直徑 150 光年 ê 範圍內。
Tī 星團 [中心附近][Approaching]，3 光年立方 ê 範圍內底就有 100 粒恆星矣。
咱來做一个比較較好了解，kah 咱太陽 [上倚 ê 恆星][closest star] 是 tī 4 光年遠 ê 所在。
這張影像紀錄 ê 輝度 kah 星團實密 ê 程度有關，星團核心 ê 部份就足光--ê。

## [POJ] Bú-sian-chō ê Tōa-hêng Kiû-hêng Seng-thoân
1716 nî ê sî-chūn, Eng-kok thian-bûn ha̍k-ka Edmond Halley kóng, "Che khòaⁿ--khí-lâi kan-na sī iā-khong lāi-té ê chi̍t-ê kng-tiám niā-niā, m̄-koh tī bô goe̍h-niû ê àm-mê, thiⁿ-khì nā-sī ū chheng, lán to̍h ē-tàng ti̍t-chiap iōng ba̍k-chiu khòaⁿ-tio̍h i".
Sī-kóng, lán chit-má khah bē kóng M13 sī Bú-sian-chō lāi-té ê tōa-hêng kiû-hêng seng-thoân--ah, lán ē ti̍t-chiap kóng i sī pak-thian siōng kng ê kiû-hêng seng-thoân.
Lán nā-sī ū chhiūⁿ chit-khoán chiah-nī chheng-chhó ê bōng-oán-kiàⁿ iáⁿ-siōng, to̍h ē-tàng khòaⁿ-tio̍h chit-ê seng-thoân lāi-té ū kúi-nā cha̍p-bān lia̍p chiok chòng-koan ê hêng-chhiⁿ.
Chit-ê seng-thoân to̍h tī 2 bān 5000 kng-nî hn̄g ê só͘-chāi, lāi-té ê hêng-chhiⁿ lóng chiⁿ chiⁿ tī ti̍t-kèng 150 kng-nî ê hoān-ûi lāi.
Tī seng-thoân tiong-sim hù-kīn, 3 kng-nî li̍p-hong ê hoān-ûi lāi-té to̍h ū 100 lia̍p hêng-chhiⁿ--ah.
Lán lâi chò chi̍t-ê pí-kàu khah-hó liáu-kái, kah lán Thài-iông siōng óa ê hêng-chhiⁿ sī tī 4 kng-nî hn̄g ê só͘-chāi.
Chit-tiuⁿ iáⁿ-siōng kì-lo̍k ê hui-tō͘ kah seng-thoân cha̍t-ba̍t ê thêng-tō͘ ū koan, seng-thoân he̍k-sim ê pō͘-hūn to̍h chiok kng--ê.

## [KIP] Bú-sian-tsō ê Tuā-hîng Kiû-hîng Sing-thuân
1716 nî ê sî-tsūn, Ing-kok thian-bûn ha̍k-ka Edmond Halley kóng, "Tse khuànn--khí-lâi kan-na sī iā-khong lāi-té ê tsi̍t-ê kng-tiám niā-niā, m̄-koh tī bô gue̍h-niû ê àm-mê, thinn-khì nā-sī ū tshing, lán to̍h ē-tàng ti̍t-tsiap iōng ba̍k-tsiu khuànn-tio̍h i".
Sī-kóng, lán tsit-má khah bē kóng M13 sī Bú-sian-tsō lāi-té ê tuā-hîng kiû-hîng sing-thuân--ah, lán ē ti̍t-tsiap kóng i sī pak-thian siōng kng ê kiû-hîng sing-thuân.
Lán nā-sī ū tshiūnn tsit-khuán tsiah-nī tshing-tshó ê bōng-uán-kiànn iánn-siōng, to̍h ē-tàng khuànn-tio̍h tsit-ê sing-thuân lāi-té ū kuí-nā tsa̍p-bān lia̍p tsiok tsòng-kuan ê hîng-tshinn.
Tsit-ê sing-thuân to̍h tī 2 bān 5000 kng-nî hn̄g ê sóo-tsāi, lāi-té ê hîng-tshinn lóng tsinn tsinn tī ti̍t-kìng 150 kng-nî ê huān-uî lāi.
Tī sing-thuân tiong-sim hù-kīn, 3 kng-nî li̍p-hong ê huān-uî lāi-té to̍h ū 100 lia̍p hîng-tshinn--ah.
Lán lâi tsò tsi̍t-ê pí-kàu khah-hó liáu-kái, kah lán Thài-iông siōng uá ê hîng-tshinn sī tī 4 kng-nî hn̄g ê sóo-tsāi.
Tsit-tiunn iánn-siōng kì-lo̍k ê hui-tōo kah sing-thuân tsa̍t-ba̍t ê thîng-tōo ū kuan, sing-thuân hi̍k-sim ê pōo-hūn to̍h tsiok kng--ê.

## [English] The Great Globular Cluster in Hercules
[In 1716][In 1716], English astronomer [Edmond Halley][Edmond Halley] noted, "This is but a little Patch, but it shows itself to the naked Eye, when the Sky is serene and the Moon absent."
[Of course, M13][Of course, M13] is now less modestly recognized as the Great Globular Cluster in Hercules, one of the brightest [globular star clusters][globular star clusters] in the northern sky.
[Sharp telescopic views like this one][Sharp telescopic views like this one] reveal the spectacular cluster's [hundreds of thousands of stars.][hundreds of thousands of stars.]
At a distance of 25,000 light-years, the [cluster stars crowd][cluster stars crowd] into a region 150 light-years in diameter.
[Approaching][Approaching] the cluster core, upwards of 100 stars could be contained in a cube just 3 light-years on a side.
For comparison, the [closest star][closest star] to the Sun is over 4 light-years away.
The remarkable range of brightness recorded in this image follows stars into the dense cluster core.

## 詞彙學習（漢羅/POJ/KIP/華語/English）
- 【武仙座】Bú-sian-chō/Bú-sian-tsō/武仙座/Hercules
- 【球形星團】kiû-hêng seng-thoân/kiû-hîng sing-thuân/球形星團/globular star cluster
- 【立方】li̍p-hong/li̍p-hong/立方/cube
- 【輝度】hui-tō͘/hui-tōo/亮度/brightness
- 【星團核心】seng-thoân he̍k-sim/sing-thuân hi̍k-sim/星團核心/cluster core
- 【M13】M cha̍p-saⁿ/M tsa̍p-sann/M13/M13

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[In 1716]:http://messier.seds.org/xtra/similar/halley_pt.html
[Edmond Halley]:http://www.bbc.co.uk/history/historic_figures/halley_edmond.shtml
[Of course, M13]:http://messier.seds.org/m/m013.html
[globular star clusters]:http://en.wikipedia.org/wiki/Globular_cluster
[Sharp telescopic views like this one]:https://www.astrobin.com/mxfret/C/
[hundreds of thousands of stars.]:https://skyandtelescope.org/observing/gobs-of-globs-guide-to-16-spring-globular-clusters/
[cluster stars crowd]:https://hubblesite.org/contents/news-releases/2008/news-2008-40.html
[Approaching]:https://apod.nasa.gov/apod/ap031213.html
[closest star]:https://apod.nasa.gov/apod/ap160825.html

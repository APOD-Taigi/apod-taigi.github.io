---
title: Kā Bennu 小行星 磕一下就走
date: 2023-09-21
publishdate: 2023-09-21T11:45:00+0800
tags: [Bennu 小行星, 近地小行星, OSIRIS-REx 太空船, 機器手骨, 採樣頭, TAGSAM, 採樣相機, SamCam, 特寫相片, 氣體罐, 窒素, 風化層, 回航艙, 小行星 99942 Apophis, 推進器]
hero: https://apod.nasa.gov/apod/image/2309/d_tag-2-frames.jpg
summary: 這粒編號 101955 ê Bennu 小行星是一粒近地小行星，伊細細粒，表面攏是岩石。
categories: [podcast]
vocals: [阿錕]
---

{{% apod %}}

- 原始文章：[Tagging Bennu](https://apod.nasa.gov/apod/ap230921.html)
- 影像來源：[OSIRIS-REx](https://www.nasa.gov/osiris-rex), [University of Arizona](https://osirisrex.arizona.edu/), [NASA](https://www.nasa.gov/), [Goddard Scientific Visualization Studio](https://svs.gsfc.nasa.gov/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clohcb7020vg001s181oc8nwb" >}}

## [漢羅] Kā Bennu 小行星 磕一下就走
這粒編號 101955 ê Bennu 小行星是一粒近地小行星，伊細細粒，表面攏是岩石。
OSIRIS-REx 太空船 tī 2020 年 [10 月 20][on October 20] [細細膩飛倚到][careful approach] 這粒小行星了後，太空船 ê 機器手骨 伸手 kā 磕一下。
這个收集標本 ê 任務叫做「[磕一下就走任務 (TAG)][Touch-And-Go (TAG) sampling event]」。
Tī 太空船 ê 採樣相機 SamCam ê 特寫相片中，有翕著 TAG 採樣機制 (TAGSAM) 30 公分闊 ê 採樣頭，敢若是欲 kā 一寡岩石硩予破 ê 款。
這張速翕相片是 kah 離地球 3 億 2100 萬公里遠 ê 小行星 進行地表接觸 ê 時陣，紀錄落來--ê。
1 秒鐘了後，這台太空船 kā 氣體罐內底 ê 窒素氣體 發射出去，想欲 kā 大量 [Bennu 小行星 風化層][Bennu's regolith] ê 物質噴入去採樣頭內底，通予伊 kā [較鬆 ê 表面物質][loose surface material]收集起來。
過了三年以後，ùi 小行星 Bennu 提著 ê 標本 按算欲 tī 今年 9 月 24 禮拜 [轉來到地球][arrive on planet Earth]。
[OSIRIS-Rex 太空船][dropped off by the OSIRIS-Rex] 會 tī 伊飛倚地球 ê 時陣，kā 收集標本 ê 回航艙擲轉來地球。
擲了 20 分鐘了後，太空船會 kā 推進器點予著，飛離開地球，繼續飛去另外一粒近地 [小行星 99942 Apophis][asteroid 99942 Apophis]，踅伊行。

## [POJ] Kā Bennu sió-kiâⁿ-chhiⁿ kha̍p chi̍t-ē tō Cháu
Chit lia̍p pian-hō 101955 ê Bennu sió-kiâⁿ-chhiⁿ sī chi̍t-lia̍p kīn-tē sió-kiâⁿ-chhiⁿ, i sè-sè-lia̍p, piáu-bīn lóng sī giâm-chio̍h.
OSIRIS-REx thài-khong-chûn tī 2020 nî 10 goe̍h 20 sè-sè-lī poe óa kàu chit lia̍p sió-kiâⁿ-chhiⁿ liáu-āu, thài-khong-chûn ê ki-khì chhiú-kut chhun-chhiú kā kha̍p chi̍t-ē.
Chit-ê siu-chi̍p piau-pún ê jīm-bū kiò-chò "Kha̍p chi̍t-ē tō Cháu jīm-bū (TAG)".
Tī thài-khong-chûn ê chhái-iūⁿ siòng-ki SamCam ê te̍k-siá siòng-phìⁿ tiong, ū hip-tio̍h TAG chhái-iūⁿ ki-chè (TAGSAM) 30 kong-hun khoah ê chhái-iūⁿ-thâu, ká-ná sī beh kā chi̍t-kóa giâm-chio̍h teh hō͘ phòa ê khoán.
Chit-tiuⁿ sok-hip siòng-phìⁿ sī kah lī Tē-kiû 3 ek 2100 bān kong-lí hn̄g ê sió-kiâⁿ-chhiⁿ chìn-hêng tē-piáu chiap-chhiok ê sî-chūn, kì-lo̍k lo̍h lâi--ê.
1 bió-cheng liáu-āu, chit tâi thài-khong-chûn kā khì-thé-koàn lāi-té ê chit-sò͘ khì-thé hoat-siā chhut-khì, siūⁿ-beh kā tōa-liōng Bennu sió-kiâⁿ-chhiⁿ hong-hòa-chân ê bu̍t-chit phùn ji̍p-khì chhái-iūⁿ-thâu lāi-té, thang hō͘ i kā piáu-bīn bu̍t-chit khah sang ê bu̍t-chit siu-chi̍p--khí-lâi.
Kòe-liáu saⁿ nî í-āu, ùi sió-kiâⁿ-chhiⁿ Bennu the̍h-tio̍h ê piau-pún àn-sǹg beh tī kin-nî 9 goe̍h 24 lé-pài tńg lâi kàu Tē-kiû.
OSIRIS-REx thài-khong-chûn ē tī i poe óa Tē-kiû ê sî-chūn, kā siu-chi̍p piau-pún ê hôe-hâng-chhng tàn tńg-lâi Tē-kiû.
Tàn liáu 20 hun-cheng liáu-āu, thài-khong-chûn ē kā thui-chìn-khì tiám hō͘ to̍h, poe lī-khui Tē-kiû, kè-sio̍k poe-khì lēng-gōa chi̍t-lia̍p kīn-tē sió-kiâⁿ-chhiⁿ 99942 Apophis, se̍h i kiâⁿ.

## [KIP] Kā Bennu sió-kiânn-tshinn kha̍p tsi̍t-ē tō Tsáu
Tsit lia̍p pian-hō 101955 ê Bennu sió-kiânn-tshinn sī tsi̍t-lia̍p kīn-tē sió-kiânn-tshinn, i sè-sè-lia̍p, piáu-bīn lóng sī giâm-tsio̍h.
OSIRIS-REx thài-khong-tsûn tī 2020 nî 10 gue̍h 20 sè-sè-lī pue uá kàu tsit lia̍p sió-kiânn-tshinn liáu-āu, thài-khong-tsûn ê ki-khì tshiú-kut tshun-tshiú kā kha̍p tsi̍t-ē.
Tsit-ê siu-tsi̍p piau-pún ê jīm-bū kiò-tsò "Kha̍p tsi̍t-ē tō Tsáu jīm-bū (TAG)".
Tī thài-khong-tsûn ê tshái-iūnn siòng-ki SamCam ê ti̍k-siá siòng-phìnn tiong, ū hip-tio̍h TAG tshái-iūnn ki-tsè (TAGSAM) 30 kong-hun khuah ê tshái-iūnn-thâu, ká-ná sī beh kā tsi̍t-kuá giâm-tsio̍h teh hōo phuà ê khuán.
Tsit-tiunn sok-hip siòng-phìnn sī kah lī Tē-kiû 3 ik 2100 bān kong-lí hn̄g ê sió-kiânn-tshinn tsìn-hîng tē-piáu tsiap-tshiok ê sî-tsūn, kì-lo̍k lo̍h lâi--ê.
1 bió-tsing liáu-āu, tsit tâi thài-khong-tsûn kā khì-thé-kuàn lāi-té ê tsit-sòo khì-thé huat-siā tshut-khì, siūnn-beh kā tuā-liōng Bennu sió-kiânn-tshinn hong-huà-tsân ê bu̍t-tsit phùn ji̍p-khì tshái-iūnn-thâu lāi-té, thang hōo i kā piáu-bīn bu̍t-tsit khah sang ê bu̍t-tsit siu-tsi̍p--khí-lâi.
Kuè-liáu sann nî í-āu, uì sió-kiânn-tshinn Bennu the̍h-tio̍h ê piau-pún àn-sǹg beh tī kin-nî 9 gue̍h 24 lé-pài tńg lâi kàu Tē-kiû.
OSIRIS-REx thài-khong-tsûn ē tī i pue uá Tē-kiû ê sî-tsūn, kā siu-tsi̍p piau-pún ê huê-hâng-tshng tàn tńg-lâi Tē-kiû.
Tàn liáu 20 hun-tsing liáu-āu, thài-khong-tsûn ē kā thui-tsìn-khì tiám hōo to̍h, pue lī-khui Tē-kiû, kè-sio̍k pue-khì līng-guā tsi̍t-lia̍p kīn-tē sió-kiânn-tshinn 99942 Apophis, se̍h i kiânn.

## [English] Tagging Bennu
The OSIRIS-REx spacecraft's arm reached out and touched asteroid 101955 Bennu [on October 20][on October 20], 2020, after a [careful approach][careful approach] to the small, near-Earth asteroid's boulder-strewn surface.
Dubbed a [Touch-And-Go (TAG) sampling event][Touch-And-Go (TAG) sampling event], the 30 centimeter wide sampling head (TAGSAM) appears to crush some of the rocks in this close-up recorded by the spacecraft's SamCam.
The image was snapped just after surface contact some 321 million kilometers from planet Earth.
One second later, the spacecraft fired nitrogen gas from a bottle intended to blow a substantial amount of [Bennu's regolith][Bennu's regolith] into the sampling head, collecting the [loose surface material][loose surface material].
And now, nearly three years later, on Sunday, September 24, that sample of asteroid Bennu is scheduled to [arrive on planet Earth][arrive on planet Earth].
The sample return capsule will be [dropped off by the OSIRIS-Rex][dropped off by the OSIRIS-Rex] spacecraft as it makes a close flyby of Earth.
Twenty minutes after the drop-off, the spacecraft will fire its thrusters to divert past Earth and continue on to orbit near-Earth [asteroid 99942 Apophis][asteroid 99942 Apophis].

## 詞彙學習（漢羅/POJ/KIP/華語/English）
- 【Bennu 小行星】Bennu sió-kiâⁿ-chheⁿ/Bennu sió-kiânn-tshenn/小行星 101955 貝努/asteroid 101955 Bennu
- 【近地小行星】kīn-tē sió-kiâⁿ-chheⁿ/kīn-tē sió-kiânn-tshenn/近地小行星/near-Earth asteroid
- 【OSIRIS-REx 太空船】OSIRIS-REx thài-khong-chûn/OSIRIS-REx thài-khong-tsûn/OSIRIS-REx 太空船/OSIRIS-REx spacecraft
- 【磕一下就走任務】Kha̍p-chi̍t-ē to̍h Cháu jīm-bū/Kha̍p-tsi̍t-ē to̍h Tsáu jīm-bū/輕觸即走任務/Touch-And-Go (TAG)
- 【TAG 採樣機制】TAG chhái-iūⁿ ki-chè/TAG tshái-iūnn ki-tsè/即觸即走樣品採集機制/Touch-and-Go Sample Acquisition Mechanism (TAGSAM)
- 【機器手骨】kè-khì chhiú-kut/kè-khì tshiú-kut/機器手臂/spacecraft's arm
- 【採樣頭】chhái-iūⁿ-thâu/tshái-iūnn-thâu/採樣頭/sampling head
- 【採樣相機】chhái-iūⁿ siòng-ki/tshái-iūnn siòng-ki/採樣相機/SamCam
- 【氣體罐】khì-thé-koàn/khì-thé-kuàn/氣瓶/gas bottle
- 【特寫相片】te̍k-siá siòng-phìⁿ/ti̍k-siá siòng-phìnn/特寫相片/close-up photo
- 【窒素】chi̍t-sò͘/tsi̍t-sòo/氮/nitrogen
- 【風化層】hong-hòa-chân/hong-huà-tsân/風化層/regolith
- 【回航艙】hôe-hâng-chhng/huê-hâng-tshng/返回艙/return capsule
- 【小行星 99942 Apophis】sió-kiâⁿ-chheⁿ kiú-kiú-kiú-sù-jī Apophis/sió-kiânn-tshenn kiú-kiú-kiú-sù-jī Apophis/小行星 99942 阿波羅斯/asteroid 99942 Apophis
- 【推進器】thui-chìn-khì/thui-tsìn-khì/推進器/thrusters

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[on October 20]:https://youtu.be/xj0O-fLSV7c
[careful approach]:https://apod.nasa.gov/apod/ap201012.html
[Touch-And-Go (TAG) sampling event]:https://www.nasa.gov/feature/goddard/2020/osiris-rex-tags-surface-of-asteroid-bennu/
[Bennu's regolith]:https://apod.nasa.gov/apod/ap200916.html
[loose surface material]:https://apod.nasa.gov/apod/image/2010/E_tag_aftermath.gif
[arrive on planet Earth]:https://www.nasa.gov/press-release/nasa-completes-last-osiris-rex-test-before-asteroid-sample-delivery
[dropped off by the OSIRIS-Rex]:https://blogs.nasa.gov/osiris-rex/2023/09/08/heres-how-sept-24-asteroid-sample-delivery-will-work/
[asteroid 99942 Apophis]:https://solarsystem.nasa.gov/asteroids-comets-and-meteors/asteroids/apophis/in-depth/

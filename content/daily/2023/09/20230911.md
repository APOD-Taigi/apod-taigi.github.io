---
title: 美麗 ê Nishimura 彗星
date: 2023-09-11
publishdate: 2023-09-11T11:45:00+0800
tags: [Nishimura 彗星, 彗星 C/2023 P1, 大氣華, 金星, 全景相片, 彗鬚, 離子尾溜]
hero: https://apod.nasa.gov/apod/image/2309/BeautNishimura_Horalek_960_annotated.jpg
summary: 這張相片就算是無彗星 tī 遐，嘛是足媠--ê。毋過閣較吸引人--ê，猶是彗星。
---

{{% apod %}}

- 原始文章：[Beautiful Comet Nishimura](https://apod.nasa.gov/apod/ap230911.html)
- 影像來源 kah 版權：[Petr Horálek](https://www.petrhoralek.com/#about-1) / [Institute of Physics in Opava](https://www.slu.cz/phys/en/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 美麗 ê Nishimura 彗星
這張相片就算是無彗星 tī 遐，嘛是足媠--ê。
Tī 這張 [日出][sunrise sky] 相片內底，頂懸是優雅 ê 深藍色，閣有小可仔發白光 ê 恆星，地平線附近是 [hŏng 感覺爽快][pleasing] ê 黃咖啡色。
前景是 [Slovakia 共和國][Slovakia] 西部 ê 青色山崙，較遠 ê 是 Zadňa hura 山 kah Veľká hora 山，kah 沿路一寡小鎮。
正爿 ê [金星][Venus] 實在是 [傷過媠][unusually exquisite]，因為有大氣踅 tī 伊邊仔，成做一輾彩色 ê 大氣華。
毋過閣較吸引人--ê，猶是 [彗星][comet]。
[這張組合相片][this composite image] 倒爿彼粒，是昨昏早 天欲光進前翕--ê [Nishimura 彗星][Comet Nishimura]。
最近全球透早攏看會著 [足光][bright] ê [彗鬚][coma] kah 長長 ê 離子 [尾溜][tail]，予足濟透早翕 ê 全景相片攏變甲足媠--ê。
明仔載，[彗星 C/2023 P1 (Nishimura 彗星)][C/2023 P1 (Nishimura)] 會經過伊 kah 地球上倚彼點。
後擺欲閣行遮爾倚，是愛閣等 434 年矣。

## [POJ]  Bí-lē ê Nishimura Hūi-chheⁿ
Chit-tiuⁿ siòng-phìⁿ tō-sǹg sī bô hūi-chheⁿ tī hiah, mā-sī chiok súi--ê.
Tī chit-tiuⁿ ji̍t-chhut siòng-phìⁿ lāi-té, téng-koân sī iu-ngá ê chhim-nâ-sek, koh-ū sió-khóa-á hoat pe̍h-kng ê hêng-chheⁿ, tē-pêng-sòaⁿ hù-kīn sī hőng kám-kak sóng-khoài ê ng ka-pi-sek.
Chiân-kéng sī Slovakia kiōng-hô-kok se-pō͘ ê chheⁿ-sek soaⁿ-lūn, khah hn̄g ê sī Zadňa hura soaⁿ kah Veľká hora soaⁿ, kah iân-lō͘ chi̍t-kóa sió-tìn.
Chiàⁿ-pêng ê Kim-chheⁿ si̍t-chāi sī siuⁿ-kòe súi, in-ūi ū tāi-khì se̍h tī i piⁿ-á, chiâⁿ-chò chi̍t liàn chhái-sek ê tāi-khì-hôa.
M̄-koh koh-khah khip-ín lâng--ê, iáu-sī hūi-chheⁿ.
Chit-tiuⁿ cho͘-ha̍p siòng-phìⁿ tò-pêng hit lia̍p, sī cha-hng chái thiⁿ beh kng chìn-chêng hip--ê Nishimura Hūi-chheⁿ.
Chòe-kīn choân-kiû thàu-chá lóng khòaⁿ-ē-tio̍h chiok kng ê hūi-chhiu kah tn̂g-tn̂g ê lī-chú bóe-liu, hō͘ chiok chē thàu-chá hip--ê choân-kéng siòng-phìⁿ lóng piàn-kah chiok súi--ê.
Miâ-á-chài, Hūi-chheⁿ C/2023 P1 (Nishimura Hūi-chheⁿ) ē keng-kòe i kah Tē-kiû siōng óa hit tiám.
Āu-pái beh koh kiâⁿ chiah-nī óa, sī ài koh tán 434 nî--ah.

## [KIP] Bí-lē ê Nishimura Huī-tshenn
Tsit-tiunn siòng-phìnn tō-sǹg sī bô huī-tshenn tī hiah, mā-sī tsiok suí--ê.
Tī tsit-tiunn ji̍t-tshut siòng-phìnn lāi-té, tíng-kuân sī iu-ngá ê tshim-nâ-sik, koh-ū sió-khuá-á huat pe̍h-kng ê hîng-tshenn, tē-pîng-suànn hù-kīn sī hőng kám-kak sóng-khuài ê ng ka-pi-sik.
Tsiân-kíng sī Slovakia kiōng-hô-kok se-pōo ê tshenn-sik suann-lūn, khah hn̄g ê sī Zadňa hura suann kah Veľká hora suann, kah iân-lōo tsi̍t-kuá sió-tìn.
Tsiànn-pîng ê Kim-tshenn si̍t-tsāi sī siunn-kuè suí, in-uī ū tāi-khì se̍h tī i pinn-á, tsiânn-tsò tsi̍t liàn tshái-sik ê tāi-khì-huâ.
M̄-koh koh-khah khip-ín lâng--ê, iáu-sī huī-tshenn.
Tsit-tiunn tsoo-ha̍p siòng-phìnn tò-pîng hit lia̍p, sī tsa-hng tsái thinn beh kng tsìn-tsîng hip--ê Nishimura Huī-tshenn.
Tsuè-kīn tsuân-kiû thàu-tsá lóng khuànn-ē-tio̍h tsiok kng ê huī-tshiu kah tn̂g-tn̂g ê lī-tsú bué-liu, hōo tsiok tsē thàu-tsá hip--ê tsuân-kíng siòng-phìnn lóng piàn-kah tsiok suí--ê.
Miâ-á-tsài, Huī-tshenn C/2023 P1 (Nishimura Huī-tshenn) ē king-kuè i kah Tē-kiû siōng uá hit tiám.
Āu-pái beh koh kiânn tsiah-nī uá, sī ài koh tán 434 nî--ah.

## [English] Beautiful Comet Nishimura
This scene would be beautiful even without the comet.
By itself, the [sunrise sky][sunrise sky] is an elegant deep blue on high, with faint white stars peeking through, while near the horizon is a [pleasing][pleasing] tan.
By itself, the foreground hills of eastern [Slovakia][Slovakia] are appealingly green, with the Zadňa hura and Veľká hora hills in the distance, and with the lights of small towns along the way.
[Venus][Venus], by itself on the right, appears [unusually exquisite][unusually exquisite], surrounded by a colorful atmospheric corona.
But what attracts the eye most is the [comet][comet].
On the left, in [this composite image][this composite image] taken just before dawn yesterday morning, is [Comet Nishimura][Comet Nishimura].
On recent mornings around the globe, its [bright][bright] [coma][coma] and long ion [tail][tail] make many a morning panoramic photo unusually beautiful.
Tomorrow, [C/2023 P1 (Nishimura)][C/2023 P1 (Nishimura)] will pass its nearest to the Earth for about the next 434 years.

## 詞彙學習（漢羅/POJ/KIP/華語/English）
- 【Nishimura 彗星】Nishimura Hūi-chheⁿ/Nishimura Huī-tshenn/西村彗星/Comet Nishimura
- 【彗星 C/2023 P1】Hūi-chheⁿ C jī-khòng-jī-sam P-one/Huī-tshenn C jī-khòng-jī-sam P-one/ 彗星 C/2023 P1 /Comet C/2023 P1
- 【大氣華】tāi-khì-hôa/tāi-khì-huâ/大氣華/atmospheric corona
- 【全景相片】choân-kéng siòng-phìⁿ/tsuân-kíng siòng-phìnn/全景相片/panoramic photo
- 【金星】Kim-chheⁿ/Kim-tshenn/金星/Venus
- 【彗鬚】hūi-chhiu/huī-tshiu/彗髮/coma
- 【離子尾溜】lī-chú bóe-liu/lī-tsú bué-liu/離子尾/ion tail

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[sunrise sky]:https://apod.nasa.gov/apod/ap220924.html
[pleasing]:https://imgflip.com/s/meme/Smiling-Cat.jpg
[Slovakia]:https://en.wikipedia.org/wiki/Slovakia
[Venus]:https://solarsystem.nasa.gov/planets/venus/overview/
[unusually exquisite]:https://i.etsystatic.com/9751869/r/il/699fcc/2114310287/il_1140xN.2114310287_9si9.jpg
[comet]:https://spaceplace.nasa.gov/comets/
[this composite image]:https://www.petrhoralek.com/?p=23774
[Comet Nishimura]:https://ssd.jpl.nasa.gov/tools/sbdb_lookup.html#/?sstr=C%2F2023%20P1
[bright]:https://theskylive.com/comets
[coma]:https://en.wikipedia.org/wiki/Coma_(comet)
[tail]:https://en.wikipedia.org/wiki/Comet_tail
[C/2023 P1 (Nishimura)]:https://en.wikipedia.org/wiki/C/2023_P1_(Nishimura)

---
title: 冰島天頂 ê 火流星
date: 2023-09-16
publishdate: 2023-09-16T11:45:00+0800
tags: [火流星, 北極圈, 北方火流星, 頂層大氣, 極光, 北極巨型石頭陣, 岩石陣, 地磁風暴, 北極光, 光巡]
hero: https://apod.nasa.gov/apod/image/2309/_DSC7280-1s_1024.jpg
summary: 這个 hŏng 讚嘆 ê 景色出現 tī 9 月 12 這工，內底有北極圈南方 ê 冰島現代北極巨型石頭陣 ê 石頭指向天頂。
categories: [podcast]
vocals: [阿錕]
---

{{% apod %}}

- 原始文章：[Fireball over Iceland](https://apod.nasa.gov/apod/ap230916.html)
- 影像來源 kah [版權][copyright]：[Jennifer Franklin](mailto:jennifer2.franklin@gmail.com)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clo1ls02o0as401ukbp4j6hrb" >}}

## [漢羅] 冰島天頂 ê 火流星
這个 hŏng 讚嘆 ê 景色出現 tī 9 月 12 這工，內底有北極圈南方 ê 冰島 [現代北極巨型石頭陣][modern Arctic Henge] ê 石頭指向天頂。
Tī [地磁風暴][geomagnetic storm] 期間，迷人 ê 北極光 tī 烏暗 ê 夜空 leh 跳舞。
這个時陣閣拄仔好拄著 [火流星][fireball meteor] 爆炸，予一陣極光愛好者歡喜甲。
有紮攝影器材 ê 觀星者，用敬畏 ê 心情，[翕著 北方火流星 ê 影片了後，閣繼續 leh 翕相][captured video and still images]。
這粒火流星上光 ê 時陣，是 kah 月圓平光。
雖罔講這个火流星隨變暗去，毋過伊有留一條光爍爍 ê [尾溜][visible trail]，這个光巡久久攏袂退。
[這條敢若幽靈 ê 光巡][The wraith-like trail]，就 tī 60 到 90 公里懸 ê 頂層大氣出現幾若分鐘久，[kah 極光 tī 天頂做伙發光][auroral glow]。

## [POJ] Peng-tó thiⁿ-téng ê Hóe-liû-chheⁿ
Chit-ê hőng chàn-thàn ê kéng-sek chhut-hiān tī 9 goe̍h 12 chit kang, lāi-té ū pak-ke̍k-khoan lâm-hong ê Peng-tó hiān-tāi Pak-ke̍k kū-hêng chio̍h-thâu-tīn ê chio̍h-thâu chí-hiòng thiⁿ-téng.
Tī tē-chû hong-pō kî-kan, bê-lâng ê pak-ke̍k-kng tī o͘-àm ê iā-khong leh thiàu-bú.
Chit-ê sî-chūn koh tú-á-hó tú tio̍h hóe-liû-chheⁿ po̍k-chà, hō͘ chi̍t-tīn ke̍k-kng ài-hóⁿ-chiá hoaⁿ-hí kah.
Ū chah liap-iáⁿ khì-châi ê koan-seng-chiá, iōng kèng-ùi ê sim-chiâⁿ, hip-tio̍h pak-hong hóe-liû-chheⁿ ê iáⁿ-phìⁿ liáu-āu, koh kè-sio̍k leh hip-siòng.
Chit lia̍p hóe-liû-chheⁿ siōng kng ê sî-chūn, sī kah goe̍h-îⁿ pêⁿ kng.
Sui-bóng kóng chit-ê hóe-liû-chheⁿ sûi piàn àm khì, m̄-koh i ū lâu chi̍t tiâu kng-sih-sih ê bóe-liu, chit-ê kng-sûn kú-kú lóng bōe thè.
Chit tiâu káⁿ-ná iu-lêng ê kng-sûn, to̍h tī 60 kàu 90 kong-lí koân ê téng-chân tāi-khì chhut-hiān kúi-nā hun-cheng kú, kah ke̍k-kng tī thiⁿ-téng chò-hóe hoat-kng.

## [KIP] Ping-tó thinn-tíng ê Hué-liû-tshenn
Tsit-ê hőng tsàn-thàn ê kíng-sik tshut-hiān tī 9 gue̍h 12 tsit kang, lāi-té ū pak-ki̍k-khuan lâm-hong ê Ping-tó hiān-tāi Pak-ki̍k kū-hîng tsio̍h-thâu-tīn ê tsio̍h-thâu tsí-hiòng thinn-tíng.
Tī tē-tsû hong-pō kî-kan, bê-lâng ê pak-ki̍k-kng tī oo-àm ê iā-khong leh thiàu-bú.
Tsit-ê sî-tsūn koh tú-á-hó tú tio̍h hué-liû-tshenn po̍k-tsà, hōo tsi̍t-tīn ki̍k-kng ài-hónn-tsiá huann-hí kah.
Ū tsah liap-iánn khì-tsâi ê kuan-sing-tsiá, iōng kìng-uì ê sim-tsiânn, hip-tio̍h pak-hong hué-liû-tshenn ê iánn-phìnn liáu-āu, koh kè-sio̍k leh hip-siòng.
Tsit lia̍p hué-liû-tshenn siōng kng ê sî-tsūn, sī kah gue̍h-înn pênn kng.
Sui-bóng kóng tsit-ê hué-liû-tshenn suî piàn àm khì, m̄-koh i ū lâu tsi̍t tiâu kng-sih-sih ê bué-liu, tsit-ê kng-sûn kú-kú lóng buē thè.
Tsit tiâu kánn-ná iu-lîng ê kng-sûn, to̍h tī 60 kàu 90 kong-lí kuân ê tíng-tsân tāi-khì tshut-hiān kuí-nā hun-tsing kú, kah ki̍k-kng tī thinn-tíng tsò-hué huat-kng.

## [English] Fireball over Iceland
On September 12, from a location just south of the Arctic Circle, stones of Iceland's [modern Arctic Henge][modern Arctic Henge] point skyward in this startling scene.
Entertaining an intrepid group of aurora hunters during a [geomagnetic storm][geomagnetic storm], alluring northern lights dance across the darkened sky when a stunning [fireball meteor][fireball meteor] explodes.
Awestruck, the camera-equipped skygazers [captured video and still images][captured video and still images] of the boreal bolide, at its peak about as bright as a full moon.
Though quickly fading from view, the fireball left a lingering [visible trail][visible trail] or persistent train.
[The wraith-like trail][The wraith-like trail] was seen for minutes wafting in the upper atmosphere at altitudes of 60 to 90 kilometers along with the [auroral glow][auroral glow].

## 詞彙學習（漢羅/POJ/KIP/華語/English）
- 【火流星】hóe-liû-chheⁿ/hué-liû-tshenn/火流星/fireball
- 【北極圈】pak-ke̍k-khoan/pak-ki̍k-khuan/北極圈/the Arctic Circle
- 【北方火流星】pak-hong hóe-liû-chheⁿ/pak-hong hué-liû-tshenn/北方火流星/the boreal bolide
- 【頂層大氣】téng-chân tāi-khì/tíng-tsân tāi-khì/高層大氣/upper atmosphere
- 【極光】ke̍k-kng/ki̍k-kng/極光/aurora
- 【北極巨型石頭陣】Pak-ke̍k Kū-hêng Chio̍h-thâu-tīn/Pak-ki̍k Kū-hîng Tsio̍h-thâu-tīn/北極巨石陣/Arctic Henge
- 【地磁風暴】tē-chû hong-pō/tē-tsû hong-pō/地磁風暴/geomagnetic storm
- 【北極光】pak-ke̍k-kng/pak-ki̍k-kng/北極光/northern lights
- 【光巡】kng-sûn/kng-sûn/光痕/light trail

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[modern Arctic Henge]:https://apod.nasa.gov/apod/ap230327.html
[geomagnetic storm]:https://spaceweather.com/
[fireball meteor]:https://www.amsmeteors.org/fireballs/faqf/
[captured video and still images]:https://www.youtube.com/watch?v=GHHitRCagcE
[visible trail]:https://apod.nasa.gov/apod/image/2309/_DSC7281-1s_1024.jpg
[The wraith-like trail]:https://apod.nasa.gov/apod/ap180817.html
[auroral glow]:https://www.nasa.gov/aurora

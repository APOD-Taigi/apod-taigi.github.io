---
title: 紅色精靈 kah 樹仔
date: 2023-09-18
publishdate: 2023-09-18T11:45:00+0800
tags: [紅色精靈, 爍爁, 大氣層]
hero: https://apod.nasa.gov/apod/image/2309/SpriteTree_Villaeys_960.jpg
summary: 紅色精靈 kah樹仔 ê 差別實在是有夠大--ê。紅色精靈是一款無固定形體 ê 爍爁，樹仔是咱定定看會著 ê 植物。
categories: [podcast]
vocals: [阿錕]
---

{{% apod %}}

- 原始文章：[The Red Sprite and the Tree](https://apod.nasa.gov/apod/ap230918.html)
- 影像來源 kah 版權：[Maxime Villaeys](https://www.instagram.com/maximevillaeys/)
- 天頂予你 ê 禮物：[你 ê APOD 生日相片是佗一張？](https://apod.nasa.gov/apod/calendar/allyears.html) (post 1995)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clo5y84sy072i01xo8gxd1in0" >}}

## [漢羅] 紅色精靈 kah 樹仔
紅色精靈 kah 樹仔 ê 差別實在是有夠大--ê。
代先，[紅色精靈][sprite 1] 是一款無固定形體 ê 爍爁，樹仔是咱 [定定看會著 ê 植物][common plant]。
紅色精靈是 [足遠--ê][far away]，tī [地球大氣層][Earth's atmosphere] 內底。
毋過樹仔是 [足近--ê][nearby]，才一个跤球場遠爾爾。
紅色精靈 [動足緊--ê][sprite is fast]，[電子][electrons] ê 運動速度接近 [光速][light's speed]。
毋過樹仔動足慢--ê，伊就固定 tī 塗跤。
[紅色精靈][sprite 2] 是足光--ê，光 kah 會 kā 天頂照予光。
毋過樹仔是暗暗，伊 ê 光主要是反射光。
[紅色精靈][sprite 3] 是一目𥍉仔就無去矣，擋無一秒鐘。
毋過樹仔是 [擋較久][tree is durable]，會活幾若年。
講是按呢講，毋過 [這張][featured composite image] 這個月初 tī 法國翕大西洋彼爿 ê Pyrenees 山頂 ê 雷雨，煞翕著這兩項 tī 仝一張相片內底，看起來是遮爾成。

## [POJ] Âng-sek Cheng-lêng kah Chhiū-á
Âng-sek cheng-lêng kah chhiū-á ê chha-pia̍t si̍t-chāi sī ū-kàu tōa--ê.
Tāi-seng, âng-sek cheng-lêng sī chi̍t-khoán bô kò͘-tēng hêng-thé ê sih-nah, chhiū-á sī lán tiāⁿ-tiāⁿ khòaⁿ-ē-tio̍h ê si̍t-bu̍t.
Âng-sek cheng-lêng sī chiok hn̄g--ê, tī Tē-kiû tāi-khì-chân lāi-té.
M̄-koh chhiū-á sī chiok kūn--ê, chiah chi̍t-ê kha-kiû-tiûⁿ hn̄g niā-niā.
Âng-sek cheng-lêng tāng chiok kín--ê, tiān-chú ê ūn-tōng sok-tō͘ chiap-kīn kng-sok.
M̄-koh chhiū-á tāng chiok bān--ê, i to̍h kò͘-tēng tī thô͘-kha.
Âng-sek cheng-lêng sī chiok kng--ê, kng kah ē kā thiⁿ-téng chiàu hō͘ kng.
M̄-koh chhiū-á sī àm-àm, i ê kng chú-iàu sī hoán-siā kng.
Âng-sek cheng-lêng sī chi̍t-ba̍k-nih-á to̍h bô-khì--ah, tòng bô chi̍t bió-cheng.
M̄-koh chhiū-á sī tòng khah kú, ē oa̍h kúi-nā nî.
Kóng sī án-ne kóng, m̄-koh chit-tiuⁿ chit kò goe̍h-chhe tī Hoat-kok hip Tāi-se-iûⁿ hit-pêng ê Pyrenees soaⁿ-téng ê lûi-hō͘, soah hip-tio̍h chit nn̄g hāng tī kāng chi̍t-tiuⁿ siòng-phìⁿ lāi-té, khòaⁿ--khí-lâi sī chiah-nī sêng.

## [KIP] Âng-sik Tsing-lîng kah Tshiū-á
Âng-sik tsing-lîng kah tshiū-á ê tsha-pia̍t si̍t-tsāi sī ū-kàu tuā--ê.
Tāi-sing, âng-sik tsing-lîng sī tsi̍t-khuán bô kòo-tīng hîng-thé ê sih-nah, tshiū-á sī lán tiānn-tiānn khuànn-ē-tio̍h ê si̍t-bu̍t.
Âng-sik tsing-lîng sī tsiok hn̄g--ê, tī Tē-kiû tāi-khì-tsân lāi-té.
M̄-koh tshiū-á sī tsiok kūn--ê, tsiah tsi̍t-ê kha-kiû-tiûnn hn̄g niā-niā.
Âng-sik tsing-lîng tāng tsiok kín--ê, tiān-tsú ê ūn-tōng sok-tōo tsiap-kīn kng-sok.
M̄-koh tshiū-á tāng tsiok bān--ê, i to̍h kòo-tīng tī thôo-kha.
Âng-sik tsing-lîng sī tsiok kng--ê, kng kah ē kā thinn-tíng tsiàu hōo kng.
M̄-koh tshiū-á sī àm-àm, i ê kng tsú-iàu sī huán-siā kng.
Âng-sik tsing-lîng sī tsi̍t-ba̍k-nih-á to̍h bô-khì--ah, tòng bô tsi̍t bió-tsing.
M̄-koh tshiū-á sī tòng khah kú, ē ua̍h kuí-nā nî.
Kóng sī án-ne kóng, m̄-koh tsit-tiunn tsit kò gue̍h-tshe tī Huat-kok hip Tāi-se-iûnn hit-pîng ê Pyrenees suann-tíng ê luî-hōo, suah hip-tio̍h tsit nn̄g hāng tī kāng tsi̍t-tiunn siòng-phìnn lāi-té, khuànn--khí-lâi sī tsiah-nī sîng.

## [English] The Red Sprite and the Tree
The sprite and tree could hardly be more different.
To start, the red [sprite][sprite 1] is an unusual form of lightning, while the tree is a [common plant][common plant].
The sprite is [far away][far away] -- high in [Earth's atmosphere][Earth's atmosphere], while the tree is [nearby][nearby] -- only about a football field away.
The [sprite is fast][sprite is fast] -- [electrons][electrons] streaming up and down at near [light's speed][light's speed], while the tree is slow -- wood anchored to the ground.
The [sprite][sprite 2] is bright -- lighting up the sky, while the tree is dim -- shining mostly by reflected light.
The [sprite][sprite 3] was fleeting -- lasting only a small fraction of a second, while the [tree is durable][tree is durable] -- living now for many years.
Both however, when captured together, appear oddly similar in this [featured composite image][featured composite image] captured early this month in France as a thunderstorm passed over mountains of the Atlantic Pyrenees.

## 詞彙學習（漢羅/POJ/KIP/華語/English）
- 【紅色精靈】Âng-sek Cheng-lêng/Âng-sik Tseng-lîng/紅色精靈/Red Sprite
- 【爍爁】sih-nah/sih-nah/閃電/lightning
- 【大氣層】Tāi-khì-chân/Tāi-khì-tsân/大氣層/atmosphere

{{% /apod %}}
[An-Li Tsai]: thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[sprite 1]:https://en.wikipedia.org/wiki/Sprite_(lightning)
[common plant]:https://www.poetryfoundation.org/poetrymagazine/poems/12744/trees
[far away]:https://diaryofdennis.files.wordpress.com/2019/08/shy-cat-wants-me-to-keep-distance.jpg
[Earth's atmosphere]:https://www.nasa.gov/image-feature/upper-atmosphere-phenomena-caused-by-thunderstorms/
[nearby]:https://www.petmoo.com/wp-content/uploads/toptengamaimages/how-to-select-the-right-pet-camera/latest-pet-camera-features.jpg
[sprite is fast]:https://apod.nasa.gov/apod/ap210104.html
[electrons]:https://www.aps.org/publications/apsnews/200010/history.cfm
[light's speed]:https://en.wikipedia.org/wiki/Speed_of_light
[sprite 2]:https://apod.nasa.gov/apod/ap210330.html
[sprite 3]:https://svs.gsfc.nasa.gov/11059
[tree is durable]:https://onetreeplanted.org/blogs/stories/oldest-tallest-biggest-trees
[featured composite image]:https://www.instagram.com/p/CwzJQ8ANidq/

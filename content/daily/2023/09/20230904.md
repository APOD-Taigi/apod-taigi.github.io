---
title: 天鵝座 內底 ê 雪文泡星雲 kah 月眉星雲
date: 2023-09-04
publishdate: 2023-09-04T11:45:00+0800
tags: [NGC 6888, 雪文泡星雲, 茶箍泡星雲, 月眉星雲, 天鵝座, 銀河系, 銀河盤, Wolf-Rayet 星, WR 136, 恆星風, 超新星爆炸, 白矮星, 氣體殮布, 視野, 燃料]
hero: https://apod.nasa.gov/apod/image/2309/CrescentBubble_AlHarbi_1080.jpg
summary: 咱會當 tī 飛懸懸 ê 天鵝座 內底揣著 2 个 ùi 恆星死亡了後創出來 ê 氣體塗粉雲，in 就浮 tī 咱銀河盤 ê 豐富星場內底。
---

{{% apod %}}

- 原始文章：[Cygnus: Bubble and Crescent](https://apod.nasa.gov/apod/ap230904.html)
- 影像來源 kah 版權：[Abdullah Al-Harbi](https://www.instagram.com/a_alharbi97/)
- 天頂予你 ê 禮物：[你 ê APOD 生日相片是佗一張?](https://apod.nasa.gov/apod/calendar/allyears.html) (post 1995)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 天鵝座 內底 ê 雪文泡星雲 kah 月眉星雲
恆星若是死亡，就會創出星雲。
咱會當 tī 飛懸懸 ê 天鵝座 內底揣著 2 个 ùi 恆星死亡了後創出來 ê 氣體塗粉雲，in 就 [浮 tī][drift through] 咱 [銀河][Milky Way Galaxy] 盤 ê 豐富星場內底。
這張 [望遠鏡視野][telescopic field of view] 內底，有翕著 雪文泡星雲，嘛會使叫做茶箍泡星雲（倒爿下跤）kah 月眉星雲（正爿頂懸）。
2 个星雲攏是恆星性命演化到上尾階段形成--ê。
月眉星雲 嘛叫做 NGC 6888。
伊會生做按呢，是因為伊中心彼粒光爍爍 ê 大質量 Wolf-Rayet 星，WR 136，產生 ê 強烈恆星風，kā 伊 ê 外層氣體殼擲出來。
WR 136 用足緊 ê 速度 燒伊 ê 燃料。
伊 ê [性命是足短--ê][a short life]，這馬已經行到上尾 ê 坎站矣，煞落來就會變做壯觀 ê [超新星][supernova] 爆炸矣。
雪文波星雲 [是 2013 年發現--ê][Discovered in 2013]。
伊應該是 [行星形星雲][planetary nebula]，是 kah 咱太陽仝款、長歲壽 ê 低質量恆星，演化到上尾擲出來 ê 氣體殮布。
落尾伊會沓沓仔演化變做低溫 ê 白矮星。
2 个星雲攏 tī 5000 [光年][light-years] 遠 ê 所在，較大 ê 月眉星雲有 25 光年 [闊][spanning]。
閣差不多 幾若百萬年了後，2 个星雲攏會無--去。

## [POJ] Thian-gô-chō lāi-té ê Sap-bûn-pho Seng-hûn kah Goe̍h-bâi Seng-hûn
Hêng-chheⁿ nā-sī sí-bông, to̍h ē chhòng chhut seng-hûn.
Lán ē-tàng tī poe koân-koân ê Thian-gô-chō lāi-té chhōe-tio̍h 2 ê ùi hêng-chheⁿ sí-bông liáu-āu chhòng--chhut-lâi ê khì-thé thô͘-hún hûn, in to̍h phû tī lán Gîn-hô-pôaⁿ ê hong-hù seng-tiûⁿ lāi-té.
Chit-tiuⁿ bōng-oán-kiàⁿ sī-iá lāi-té, ū hip-tio̍h Sap-bûn-pho Seng-hûn, mā ē-sái kiò-chò Tê-kho͘-pho Seng-hûn (tò-pêng ē-kha) kah Goe̍h-bâi Seng-hûn (chiàⁿ-pêng téng-koân).
2 ê seng-hûn lóng sī hêng-chheⁿ sèⁿ-miā ián-hòa kàu siōng-bóe kai-tōaⁿ hêng-sêng--ê.
Goe̍h-bâi Seng-hûn mā kiò-chò NGC 6888.
I ē seⁿ-chò án-ne, sī in-ūi i tiong-sim hit lia̍p kng-sih-sih ê tōa chit-liōng Wolf Rayet chheⁿ, WR 136, sán-seng ê kiông-lia̍t hêng-chheⁿ-hong, kā i ê gōa-chân khì-thé-khak tàn--chhut-lâi.
WR 136 iōng chiok kín ê sok-tō͘ sio i ê jiân-liāu.
I ê sèⁿ-miā sī chiok té--ê, chit-má í-keng kiâⁿ kàu siōng-bóe ê khám-chām--ah, soah lo̍h-lâi to̍h ē piàn-chò chòng-koan ê chhiau-sin-seng po̍k-chà--ah.
Sap-bûn-pho Seng-hûn sī 2013 nî hoat-hiān--ê.
I eng-kai sī kiâⁿ-chheⁿ-hêng seng-hûn, sī kah lán Thài-iông kāng-khoán, tn̂g-hòe-siū ê kē chit-liōng hêng-chheⁿ, ián-hòa kàu siōng-bóe tàn--chhut-lâi ê khì-thé liām-pò͘.
Lo̍h-bóe i ē tau̍h-tau̍h-á ián-hòa piàn-chò kē-un ê pe̍h-é-chheⁿ.
2 ê seng-hûn lóng tī 5000 kng-nî hn̄g ê só͘-chāi, khah tōa ê Goe̍h-bâi Seng-hûn ū 25 kng-nî khoah.
Koh chha-put-to kúi-nā pah bān-nî liáu-āu, 2 ê seng-hûn lóng ē bô--khì.

## [KIP] Thian-gô-tsō lāi-té ê Sap-bûn-pho Sing-hûn kah Gue̍h-bâi Sing-hûn
Hîng-tshenn nā-sī sí-bông, to̍h ē tshòng tshut sing-hûn.
Lán ē-tàng tī pue kuân-kuân ê Thian-gô-tsō lāi-té tshuē-tio̍h 2 ê uì hîng-tshenn sí-bông liáu-āu tshòng--tshut-lâi ê khì-thé thôo-hún hûn, in to̍h phû tī lán Gîn-hô-puânn ê hong-hù sing-tiûnn lāi-té.
Tsit-tiunn bōng-uán-kiànn sī-iá lāi-té, ū hip-tio̍h Sap-bûn-pho Sing-hûn, mā ē-sái kiò-tsò Tê-khoo-pho Sing-hûn (tò-pîng ē-kha) kah Gue̍h-bâi Sing-hûn (tsiànn-pîng tíng-kuân).
2 ê sing-hûn lóng sī hîng-tshenn sènn-miā ián-huà kàu siōng-bué kai-tuānn hîng-sîng--ê.
Gue̍h-bâi Sing-hûn mā kiò-tsò NGC 6888.
I ē senn-tsò án-ne, sī in-uī i tiong-sim hit lia̍p kng-sih-sih ê tuā tsit-liōng Wolf Rayet tshenn, WR 136, sán-sing ê kiông-lia̍t hîng-tshenn-hong, kā i ê guā-tsân khì-thé-khak tàn--tshut-lâi.
WR 136 iōng tsiok kín ê sok-tōo sio i ê jiân-liāu.
I ê sènn-miā sī tsiok té--ê, tsit-má í-king kiânn kàu siōng-bué ê khám-tsām--ah, suah lo̍h-lâi to̍h ē piàn-tsò tsòng-kuan ê tshiau-sin-sing po̍k-tsà--ah.
Sap-bûn-pho Sing-hûn sī 2013 nî huat-hiān--ê.
I ing-kai sī kiânn-tshenn-hîng sing-hûn, sī kah lán Thài-iông kāng-khuán, tn̂g-huè-siū ê kē tsit-liōng hîng-tshenn, ián-huà kàu siōng-bué tàn--tshut-lâi ê khì-thé liām-pòo.
Lo̍h-bué i ē ta̍uh-ta̍uh-á ián-huà piàn-tsò kē-un ê pe̍h-é-tshenn.
2 ê sing-hûn lóng tī 5000 kng-nî hn̄g ê sóo-tsāi, khah tuā ê Gue̍h-bâi Sing-hûn ū 25 kng-nî khuah.
Koh tsha-put-to kuí-nā pah bān-nî liáu-āu, 2 ê sing-hûn lóng ē bô--khì.

## [English] Cygnus: Bubble and Crescent
As stars die, they create clouds.
Two stellar death clouds of gas and dust can be found toward the high-flying constellation of the Swan (Cygnus) as they [drift through][drift through] rich star fields in the plane of our [Milky Way Galaxy][Milky Way Galaxy].
Caught here within the [telescopic field of view][telescopic field of view] are the [Soap Bubble][Soap Bubble] (lower left) and the [Crescent Nebula][Crescent Nebula] (upper right).
Both were formed at the final phase in the life of a star.
Also known as NGC 6888, the Crescent Nebula was shaped as its bright, central massive [Wolf-Rayet star][Wolf-Rayet star], WR 136, shed its outer envelope in a strong stellar wind.
Burning through fuel at a prodigious rate, WR 136 is near the end of [a short life][a short life] that should finish in a spectacular [supernova][supernova] explosion.
[Discovered in 2013][Discovered in 2013], the Soap Bubble Nebula is likely a [planetary nebula][planetary nebula], the final shroud of a lower mass, long-lived, Sun-like star destined to become a slowly cooling white dwarf.
Both stellar nebulas are about 5,000 [light-years][light-years] distant, with the larger Crescent Nebula [spanning][spanning] about 25 light-years across.
Within a few million years, both will likely have dispersed.

## 詞彙學習（漢羅/POJ/KIP/華語/English）
- 【NGC 6888】NGC lio̍k-pat-pat-pat/NGC lio̍k-pat-pat-pat/NGC 6888/NGC 6888
- 【雪文泡星雲】Sap-bûn-pho Seng-hûn/Sap-bûn-pho Sing-hûn/肥皂泡星雲/Soap Bubble Nebula
- 【茶箍泡星雲】Tê-kho͘-pho Seng-hûn/Tê-khoo-pho Sing-hûn/肥皂泡星雲/Soap Bubble Nebula
- 【月眉星雲】Goe̍h-bâi seng-hûn/Gue̍h-bâi sing-hûn/眉月星雲/Crescent Nebula
- 【Wolf-Rayet 星】Wolf-Rayet chheⁿ/Wolf-Rayet tshenn/沃爾夫-拉葉星/Wolf-Rayet 136 (WR 136)
- 【恆星風】hêng-chheⁿ-hong/hîng-tshenn-hong/恆星風/stellar wind
- 【超新星爆炸】chhiau-sin-seng po̍k-chà/tshiau-sin-sing po̍k-tsà/超新星爆炸/supernova explosion
- 【白矮星】pe̍h-é-chheⁿ/pe̍h-é-tshenn/白矮星/white dwarf
- 【氣體殮布】khì-thé liām-pò͘/khì-thé liām-pòo/氣體裹屍布/shroud
- 【視野】sī-iá/sī-iá/視野/field of view
- 【天鵝座】Thian-gô-chō/Thian-gô-tsō/天鵝座/Cygnus
- 【銀河系】Gîn-hô-hē/Gîn-hô-hē/銀河系/Milky Way Galaxy
- 【銀河盤】Gîn-hô-hē/Gîn-hô-hē/銀河盤/plane of the Milky Way Galaxy
- 【行星形星雲】kiâⁿ-chheⁿ-hêng seng-hûn/kiânn-tshenn-hîng sing-hûn/行星狀星雲/planetary nebula
- 【燃料】jiân-liāu/jiân-liāu/燃料/fuel

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[drift through]:https://apod.nasa.gov/apod/ap150819.html
[Milky Way Galaxy]:http://www.atlasoftheuniverse.com/galaxy.html
[telescopic field of view]:https://www.instagram.com/p/CvNSVbhsXYs/
[Soap Bubble]:https://apod.nasa.gov/apod/ap150113.html
[Crescent Nebula]:https://apod.nasa.gov/apod/ap210617.html
[Wolf-Rayet star]:https://en.wikipedia.org/wiki/Wolf%E2%80%93Rayet_star
[a short life]:https://www.nasa.gov/image-feature/goddard/hubble-view-wolf-rayet-stars-intense-and-short-lived
[supernova]:https://youtu.be/wymMn-SmALY
[Discovered in 2013]:http://www.starimager.com/Image%20Gallery%20Pages/Hydrogen%20Alpha%20Images/ic%201318_AP_8%20pane%20mosaic_bubble%20nebula.htm
[planetary nebula]:https://en.wikipedia.org/wiki/Planetary_nebula
[light-years]:https://spaceplace.nasa.gov/light-year/en/
[spanning]:https://media.istockphoto.com/id/1170788685/photo/jumping-cat.jpg?s=612x612&w=0&k=20&c=_Ot_m-qULa-AS2ueDMH8Qc4vu8jdsNso2hzIxsVGjTw=

---
title: 宇宙 ê 倒影
date: 2023-09-22
publishdate: 2023-09-22T11:45:00+0800
tags: [熔鹽, 戈壁沙漠, 太陽能發電廠, 反射, 日頭花, 銀河, 星團, 星雲, 大型鏡面陣列, 三跤馬, 仝心弧, 恆星軌跡, 兆]
hero: https://apod.nasa.gov/apod/image/2309/CosmosinReflectionTrails.jpg
summary: 日時 tī 中國 甘肅省 敦煌市附近 戈壁沙漠 西爿 100 兆 watt ê 熔鹽太陽能發電廠內底，有超過 1 萬 2000 面大塊鏡 leh 反射日光。
categories: [podcast]
vocals: [阿錕]
---

{{% apod %}}

- 原始文章：[Cosmos in Reflection](https://apod.nasa.gov/apod/ap230922.html)
- 影像來源 kah [版權][copyright]：[Jeff Dai](https://twanight.org/profile/jeff-dai/) ([TWAN](https://www.twanight.org/))
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "cloel4peq0b3r01s17zc65mfz" >}}

## [漢羅] 宇宙 ê 倒影
[日時][During the day] tī 中國 甘肅省 [敦煌市][Dunhuang] 附近 戈壁沙漠 西爿 100 兆 watt ê 熔鹽太陽能發電廠內底，有超過 1 萬 2000 面大塊鏡 leh 反射日光。
逐塊鏡攏 leh 逐咱 ê 日頭，就親像日頭花仝款。
In 做伙合作變做一面足大塊 ê 鏡，固定 kā 日光反射去發電站 ê 中央塔。
毋過 [暗暝 ê 時陣][During the night]，這寡鏡就攏袂振動。
In 反射 銀河內底 濟甲算袂清 ê 遠方恆星、星團、星雲，kah [銀河後壁 ê 天體][and beyond]。
這幅 [科幻][sci-fi] 夜景是 9 月 15 彼工 tī 大型鏡面陣列邊仔，用 固定 tī 三跤馬頂懸 ê kha-mé-lah 翕--ê。
這張 kha-mé-lah ê 數位感光 組合影像，有翕著 天星 tī 夜空 ê 仝心弧軌跡，kah [恆星軌跡][star trails] ê [超現實倒影][surreal mirrored reflection]。

## [POJ] Ú-tiū ê Tò-iáⁿ
Ji̍t-sî tī Tiong-kok Kam-siok séng Tun-hông chhī hù-kīn Ko-piah soa-bo̍k sai-pêng 100 tiāu watt ê iông-iâm thài-iông-lêng hoat-tiān-chhiúⁿ lāi-té, ū chhiau-kòe 1 bān 2000 bīn tōa-tè kiàⁿ leh hoán-siā ji̍t-kng.
Ta̍k tè kiàⁿ lóng leh jiok lán ê ji̍t-thâu, to̍h chhin-chhiūⁿ ji̍t-thâu-hoe kāng-khoán.
In chò-hóe ha̍p-chok piàn-chò chi̍t-bīn chiok tōa tè ê kiàⁿ, kò͘-tēng kā ji̍t-kng hoán-siā khì hoat-tiān-chām ê tiong-ng-thah.
M̄-koh àm-mê ê sî-chūn, chit kóa kiàⁿ to̍h lóng bē tín-tāng.
In hoán-siā Gîn-hô lāi-té chē kah sǹg bē chheng ê oán-hong hêng-chhiⁿ, seng-thoân, seng-hûn, kah Gîn-hô āu-piah ê thian-thé.
Chit pak kho-hoàn iā-kéng sī 9 goe̍h 15 hit-kang tī tōa-hêng kiàⁿ-bīn tīn-lia̍t piⁿ-á, iōng kò͘-tēng tī saⁿ-kha-bé téng-koân ê kha-mé-lah hip--ê.
Chit-tiuⁿ kha-mé-lah ê sò͘-ūi kám-kng cho͘-ha̍p iáⁿ-siōng, ū hip-tio̍h thiⁿ-chheⁿ tī iā-khong ê kāng-sim-hô͘ khúi-jiah, kah hêng-chhiⁿ khúi-jiah ê chhiau-hiān-si̍t tò-iáⁿ.

## [KIP] Ú-tiū ê Tò-iánn
Ji̍t-sî tī Tiong-kok Kam-siok síng Tun-hông tshī hù-kīn Ko-piah sua-bo̍k sai-pîng 100 tiāu watt ê iông-iâm thài-iông-lîng huat-tiān-tshiúnn lāi-té, ū tshiau-kuè 1 bān 2000 bīn tuā-tè kiànn leh huán-siā ji̍t-kng.
Ta̍k tè kiànn lóng leh jiok lán ê ji̍t-thâu, to̍h tshin-tshiūnn ji̍t-thâu-hue kāng-khuán.
In tsò-hué ha̍p-tsok piàn-tsò tsi̍t-bīn tsiok tuā tè ê kiànn, kòo-tīng kā ji̍t-kng huán-siā khì huat-tiān-tsām ê tiong-ng-thah.
M̄-koh àm-mê ê sî-tsūn, tsit kuá kiànn to̍h lóng bē tín-tāng.
In huán-siā Gîn-hô lāi-té tsē kah sǹg bē tshing ê uán-hong hîng-tshinn, sing-thuân, sing-hûn, kah Gîn-hô āu-piah ê thian-thé.
Tsit pak kho-huàn iā-kíng sī 9 gue̍h 15 hit-kang tī tuā-hîng kiànn-bīn tīn-lia̍t pinn-á, iōng kòo-tīng tī sann-kha-bé tíng-kuân ê kha-mé-lah hip--ê.
Tsit-tiunn kha-mé-lah ê sòo-uī kám-kng tsoo-ha̍p iánn-siōng, ū hip-tio̍h thinn-tshenn tī iā-khong ê kāng-sim-hôo khuí-jiah, kah hîng-tshinn khuí-jiah ê tshiau-hiān-si̍t tò-iánn.

## [English] Cosmos in Reflection
[During the day][During the day], over 12,000 large mirrors reflect sunlight at the 100-megawatt, molten-salt, solar thermal power plant at the western edge of the Gobi desert near [Dunhuang][Dunhuang], Gansu Province, China.
Individual mirror panels turn to track the sun like sunflowers.
They conspire to act as a single super mirror reflecting the sunlight toward a fixed position, the power station's central tower.
[During the night][During the night] the mirrors stand motionless though.
They reflect the light of the countless distant stars, clusters and nebulae of the Milky Way [and beyond][and beyond].
This [sci-fi][sci-fi] night skyscape was created with a camera fixed to a tripod near the edge of the giant mirror matrix on September 15.
The camera's combined sequence of digital exposures captures concentric arcs of celestial [star trails][star trails] through the night with star trails in [surreal mirrored reflection][surreal mirrored reflection].

## 詞彙學習

|漢羅|POJ|KIP|華語|English|
|-|-|-|-|-|
|熔鹽|iông-iâm|iông-iâm|熔鹽|molten-salt|
|watt|watt|watt|瓦|watt|
|戈壁沙漠|Ko-piah soa-bo̍k|Ko-piah sua-bo̍k|戈壁沙漠|Gobi desert|
|倒影|tò-iáⁿ|tò-iánn|倒影|mirrored reflection|
|兆|tiāu|tiāu|兆|mega|
|太陽能發電廠|thài-iông-lêng hoat-tiān-chhiúⁿ|thài-iông-lîng huat-tiān-tshiúnn|太陽能發電廠|solar thermal power plant|
|反射|hoán-siā|huán-siā|反射|reflection|
|日頭花|ji̍t-thâu-hoe|ji̍t-thâu-hue|向日葵|sunflower|
|銀河|Gîn-hô|Gîn-hô|銀河|Milky Way|
|星團|seng-thoân|sing-thuân|星團|cluster|
|星雲|seng-hûn|sing-hûn|星雲|nebula|
|大型鏡面陣列|tōa-hêng kiàⁿ-bīn tīn-lia̍t|tuā-hîng kiànn-bīn tīn-lia̍t|巨型鏡面矩陣|giant mirror matrix|
|三跤馬|saⁿ-kha-bé|sann-kha-bé|腳架|tripod|
|仝心弧|kāng-sim-hô͘|kāng-sim-hôo|同心圓|concentric arcs|
|恆星軌跡|hêng-chheⁿ kúi-jiah|hîng-tshenn kuí-jiah|恆星軌跡|star trail|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/
[During the day]:http://www.xinhuanet.com/english/2021-03/01/c_139775005.htm
[Dunhuang]:https://apod.nasa.gov/apod/ap090619.html
[During the night]:https://www.youtube.com/watch?v=3Pbr2wIgCHE
[and beyond]:https://www.nasa.gov/topics/solarsystem/index.html
[sci-fi]:https://www.fictionunbound.com/blog/2016/4/30/three-body-problem
[star trails]:https://apod.nasa.gov/apod/ap220728.html
[surreal mirrored reflection]:https://www.youtube.com/watch?v=3Pbr2wIgCHE

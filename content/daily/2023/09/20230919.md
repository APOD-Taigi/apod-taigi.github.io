---
title: HH 211：當咧形成的恆星 ê 噴射流
date: 2023-09-19
publishdate: 2023-09-19T11:45:00+0800
tags: [free2share, HH 211, Herbig-Haro 天體, HH 天體, 噴射流, 噴流, 粒子束, Webb 太空望遠鏡, JWST, 震波, 星際氣體, 重力收縮, 氣體雲, 原恆星, 恆星形成, 自旋]
hero: https://apod.nasa.gov/apod/image/2309/HH211_webb_960.jpg
summary: 恆 當 leh 形成 ê 時陣，敢一定會產生噴射流？沒人知影。
categories: [podcast]
vocals: [阿錕]
---

{{% apod %}}

- 原始文章：[HH 211: Jets from a Forming Star](https://apod.nasa.gov/apod/ap230919.html)
- 影像來源：[NASA](https://www.nasa.gov/), [ESA](https://www.esa.int), [CSA](https://www.asc-csa.gc.ca/eng/), [Webb](https://webb.nasa.gov/); 資料處理：[Tom Ray](https://www.dias.ie/2019/12/06/professor-tom-ray/) ([DIAS Dublin](https://www.dias.ie/))
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clobrlsbl0q9r01w5213e3hke" >}}

## [漢羅] HH 211：當咧形成的恆星 ê 噴射流
[恆星][stars] 當 leh 形成 ê 時陣，敢一定會產生噴射流？
無人知影。
氣體雲會因為 [重力收縮][gravitationally contracts]，變做 [盤仔形][disk]，開始自旋。
毋過伊踅傷緊矣，煞予伊無法度繼續形成 [原恆星][protostar]。
理論學家 [假設][hypothesize] 講，這款自旋，可能會因為噴出噴射流，予伊 ê 轉踅速度變較低。
In 臆--ê，kah 咱知影 ê [Herbig-Haro (HH) 天體][Herbig-Haro (HH) objects] 有成。
這是一款有噴射流 ê 少年恆星，有當時仔是 [足壯觀足華麗--ê][spectacular fashion]。
[這張相片][Pictured] 是 [最近][recently imaged] [Webb 太空望遠鏡][Webb Space Telescope] (JWST) tī [紅外線][infrared light] 翕--ê 影像，有翕著一粒當 leh 形成 ê 少年恆星 HH 211 ê [清楚細節][great detail]。
綴 [2 條狹狹 ê 粒子束][two narrow beams of particles] 方向，咱閣會當看著 tī [星際氣體][existing interstellar gas] 內底，去予噴流衝擊 ê 紅色 [震波][shock waves]。
[HH 211][HH 211] ê 噴射流，應該會 tī 紲落來 10 萬年 ê 時間內，沓沓仔變光抑是變暗去，嘛會因為按呢改變伊 ê 外形。
這寡 [恆星形成][star formation] ê 細節研究，會繼續進行落去。

## [POJ] HH 211: Tng-teh hêng-sêng ê Hêng-chheⁿ ê Phùn-siā-liû
Hêng-chheⁿ tng leh hêng-sêng ê sî-chūn, kám it-tēng ē sán-seng phùn-siā-liû?
Bô lâng chai-iáⁿ.
Khì-thé-hûn ē in-ūi tiōng-le̍k siu-sok, piàn-chò pôaⁿ-á hêng, khai-sí chū-soân.
M̄-koh i se̍h siuⁿ kín ah, soah hō͘ i bô-hoat-tō͘ kè-sio̍k hêng-sêng goân-hêng-chheⁿ.
Lí-lūn ha̍k-ka ká-siat kóng, chit-khoán chū-soân, khó-lêng ē in-ūi phùn-chhut phùn-siā-liû, hō͘ i ê tńg-se̍h sok-tō͘ piàn khah kē.
In ioh--ê, kah lán chai-iáⁿ ê Herbig-Haro (HH) thian-thé ū sêng.
Che-sī chi̍t-khoán ū phùn-siā-liû ê siàu-liân hêng-chheⁿ, ū-tang-sî-á sī chiok chòng-koan chiok hôa-lē--ê.
Chit-tiuⁿ siòng-phìⁿ sī Webb Thài-khong bōng-oán-kiàⁿ (JWST) tī âng-gōa-sòaⁿ hip--ê iáⁿ-siōng, ū hip-tio̍h chi̍t-lia̍p tng leh hêng-sêng ê siàu-liân hêng-chheⁿ HH 211 ê chheng-chhó sè-chiat.
Tòe 2 tiâu e̍h-e̍h ê lia̍p-chú-sok hong-hiòng, lán koh ē-tàng khòaⁿ-tio̍h tī seng-chè khì-thé lāi-té, khì hō͘ phùn-liû chhiong-kek ê âng-sek chìn-pho.
HH 211 ê phùn-siā-liû, eng-kai ē tī sòa-lo̍h-lâi 10 bān-nî ê sî-kan-lāi, tau̍h-tau̍h-á piàn kng iah-sī piàn àm khì, mā ē in-ūi án-ne kái-piàn i ê gōa-hêng.
Chit kóa hêng-chheⁿ hêng-sêng ê sè-chiat gián-kiù, ē kè-sio̍k chìn-hêng lo̍h-khì.

## [KIP] HH 211: Tng-teh hîng-sîng ê Hîng-tshenn ê Phùn-siā-liû
Hîng-tshenn tng leh hîng-sîng ê sî-tsūn, kám it-tīng ē sán-sing phùn-siā-liû?
Bô lâng tsai-iánn.
Khì-thé-hûn ē in-uī tiōng-li̍k siu-sok, piàn-tsò puânn-á hîng, khai-sí tsū-suân.
M̄-koh i se̍h siunn kín ah, suah hōo i bô-huat-tōo kè-sio̍k hîng-sîng guân-hîng-tshenn.
Lí-lūn ha̍k-ka ká-siat kóng, tsit-khuán tsū-suân, khó-lîng ē in-uī phùn-tshut phùn-siā-liû, hōo i ê tńg-se̍h sok-tōo piàn khah kē.
In ioh--ê, kah lán tsai-iánn ê Herbig-Haro (HH) thian-thé ū sîng.
Tse-sī tsi̍t-khuán ū phùn-siā-liû ê siàu-liân hîng-tshenn, ū-tang-sî-á sī tsiok tsòng-kuan tsiok huâ-lē--ê.
Tsit-tiunn siòng-phìnn sī Webb Thài-khong bōng-uán-kiànn (JWST) tī âng-guā-suànn hip--ê iánn-siōng, ū hip-tio̍h tsi̍t-lia̍p tng leh hîng-sîng ê siàu-liân hîng-tshenn HH 211 ê tshing-tshó sè-tsiat.
Tuè 2 tiâu e̍h-e̍h ê lia̍p-tsú-sok hong-hiòng, lán koh ē-tàng khuànn-tio̍h tī sing-tsè khì-thé lāi-té, khì hōo phùn-liû tshiong-kik ê âng-sik tsìn-pho.
HH 211 ê phùn-siā-liû, ing-kai ē tī suà-lo̍h-lâi 10 bān-nî ê sî-kan-lāi, ta̍uh-ta̍uh-á piàn kng iah-sī piàn àm khì, mā ē in-uī án-ne kái-piàn i ê guā-hîng.
Tsit kuá hîng-tshenn hîng-sîng ê sè-tsiat gián-kiù, ē kè-sio̍k tsìn-hîng lo̍h-khì.

## [English] HH 211: Jets from a Forming Star
Do [stars][stars] always create jets as they form?
No one is sure.
As a gas cloud [gravitationally contracts][gravitationally contracts], it forms a [disk][disk] that can spin too fast to continue contracting into a [protostar][protostar].
Theorists [hypothesize][hypothesize] that this spin can be reduced by expelling jets.
This speculation coincides with known [Herbig-Haro (HH) objects][Herbig-Haro (HH) objects], young stellar objects seen to emit jets -- sometimes in [spectacular fashion][spectacular fashion].
[Pictured][Pictured] is Herbig-Haro 211, a young star in formation [recently imaged][recently imaged] by the [Webb Space Telescope][Webb Space Telescope] (JWST) in [infrared light][infrared light] and in [great detail][great detail].
Along with the [two narrow beams of particles][two narrow beams of particles], red [shock waves][shock waves] can be seen as the outflows impact [existing interstellar gas][existing interstellar gas].
The jets of [HH 211][HH 211] will likely change shape as they brighten and fade over the next 100,000 years, as research into the details of [star formation][star formation] continues.

## 詞彙學習

|漢羅|POJ|KIP|華語|English|
|-|-|-|-|-|
|HH 211|HH jī-it-it|jī-it-it|HH 211|HH 211|
|Herbig-Haro (HH) 天體|Herbig-Haro (HH) thian-thé|Herbig-Haro (HH) thian-thé|赫比格-哈羅 (HH) 天體|Herbig-Haro (HH) objects|
|氣體雲|khì-thé-hûn|khì-thé-hûn|氣體雲|gas cloud|
|重力收縮|tiōng-le̍k siu-sok|tiōng-li̍k siu-sok|重力收縮|gravitationally contract|
|自旋|chū-soân|tsū-suân|自旋|spin|
|噴射流|phùn-siā-liû|phùn-siā-liû|噴射流|jet|
|噴流|phùn-liû|phùn-liû|噴流|outflow|
|粒子束|lia̍p-chú-sok|lia̍p-tsú-sok|粒子束|beams of particles|
|Webb 太空望遠鏡|Webb Thài-khong bōng-oán-kiàⁿ|Webb Thài-khong bōng-uán-kiànn|韋伯太空望遠鏡|Webb Space Telescope (JWST)|
|震波|chìn-pho|tsìn-pho|震波|shock wave|
|星際氣體|seng-chè khì-thé|sing-tsè khì-thé|星際氣體|interstellar gas|
|原恆星|goân-hêng-chheⁿ|guân-hîng-tshenn|原恆星|protostar|
|恆星形成|hêng-chheⁿ hêng-sêng|hîng-tshenn hîng-sîng|恆星形成|star formation|

{{% /apod %}}
[An-Li Tsai]: thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[stars]:https://science.nasa.gov/astrophysics/focus-areas/how-do-stars-form-and-evolve
[gravitationally contracts]:https://en.wikipedia.org/wiki/Star_formation#Cloud_collapse
[disk]:https://apod.nasa.gov/apod/ap991219.html
[protostar]:https://en.wikipedia.org/wiki/Protostar
[hypothesize]:https://ui.adsabs.harvard.edu/abs/2016ApJ...816...32J/abstract
[Herbig-Haro (HH) objects]:https://en.wikipedia.org/wiki/Herbig%E2%80%93Haro_object
[spectacular fashion]:https://apod.nasa.gov/apod/ap180311.html
[Pictured]:https://webbtelescope.org/contents/media/images/2023/141/01H9NWH9JEBFPKVD3M1RRTGGQJ
[recently imaged]:https://webbtelescope.org/contents/news-releases/2023/news-2023-141
[Webb Space Telescope]:https://webbtelescope.org/
[infrared light]:https://science.nasa.gov/ems/07_infraredwaves
[great detail]:https://i0.hippopx.com/photos/807/839/788/cat-pet-cat-cat-maine-coon-cat-preview.jpg
[two narrow beams of particles]:https://apod.nasa.gov/apod/ap200525.html
[shock waves]:https://apod.nasa.gov/apod/ap200202.html
[existing interstellar gas]:https://apod.nasa.gov/apod/ap100829.html
[HH 211]:https://iaaa.org/herbig-haro-hh-211/
[star formation]:https://hubblesite.org/science/stars-and-nebulas

---
title: Schwassmann-Wachmann 3 號彗星 ê 碎片
date: 2023-09-03
publishdate: 2023-09-03T11:45:00+0800
tags: [free2share, 週期性彗星, 彗星 73P, Schwassmann-Wachmann 3 號彗星, 宇宙舒芙蕾, 彗鬚, 彗尾, 熱能, 重力, 噴氣]
hero: https://apod.nasa.gov/apod/image/2309/fragb73p_hst_960.jpg
summary: 週期性彗星 73P，嘛叫做 Schwassmann-Wachmann 3 號彗星，已經崩 2 擺以上矣。
---

{{% apod %}}

- 原始文章：[Comet Schwassmann-Wachmann 3 Fragments](https://apod.nasa.gov/apod/ap230903.html)
- 影像來源：[NASA](https://www.nasa.gov/), [ESA](https://www.esa.int/), H. Weaver ([JHU](https://physics-astronomy.jhu.edu/) / [APL](https://www.jhuapl.edu)), M. Mutchler and Z. Levay ([STScI](https://www.stsci.edu))
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] Schwassmann-Wachmann 3 號彗星 ê 碎片
週期性 [彗星 73P，嘛叫做 Schwassmann-Wachmann 3 號彗星][73P/Schwassmann-Wachmann 3]，已經崩 2 擺以上矣。
這粒彗星是 ùi 早期太陽系留落來 ê 冰 kah 塗粉做--ê [宇宙舒芙蕾][cosmic souffle]。
伊 tī 1995 年 行到太陽附近 ê 時陣，頭一擺去 hŏng 看著伊 [崩做幾若塊][seen to split]。
毋過 [2006 年閣轉來 ê 時陣][in the 2006 passage]，伊煞崩做幾若十塊，散 tī 天頂幾若度闊 ê 範圍。
[彗星][comets] 是磕袂著就崩去 ê 物件，熱能、重力、噴氣 造成 ê 壓力，攏有可能 tī in 倚 [太陽][hot Sun] ê 時陣，[崩做][to break up] 壯觀 ê 景色。
[這張清楚 ê 影像是 2006 年][recorded, in 2006, the featured sharp view] Hubble 太空望遠鏡 翕--ê。
有紀錄著 崩做幾若十塊 ê 彗星 ê 其中一塊：[碎片 B][Fragment B]。
伊後壁閣綴一大陣細塊彗星屑仔，逐塊攏有伊家己 ê 彗鬚 kah 彗尾。
這張相片翕--著 ê 彗星 是 tī 離 [地球][planet Earth] 3200 萬公里遠 ê 所在，按呢相片翕--著 ê 範圍差不多有超過 3000 公里。

## [POJ] Schwassmann Wachmann 3 hō Hūi-chheⁿ ê Chhùi-phìⁿ
Chiu-kî-sèng hūi-chheⁿ 73P, mā kiò-chò Schwassmann Wachmann 3 hō hūi-chheⁿ, í-keng pang 2 pái í-siōng--ah.
Chit lia̍p hūi-chheⁿ sī ùi chá-kî Thài-iông-hē lâu--lo̍h-lâi ê peng kah thô͘-hún chò--ê ú-tiū su-hû-lê.
I-tī 1995 nî kiâⁿ kàu Thài-iông hù-kīn ê sî-chūn, thâu-chi̍t-pái khì hőng khòaⁿ-tio̍h i pang chò kúi-nā tè.
M̄-koh 2006 nî koh tńg-lâi ê sî-chūn, i soah pang chò kúi-nā-cha̍p tè, sòaⁿ tī thiⁿ-téng kúi-nā tō͘ khoah ê hoān-ûi.
Hūi-chheⁿ sī kha̍p-bē-tio̍h tō pang--khì ê mi̍h-kiāⁿ, jia̍t-lêng, tiōng-le̍k, phùn khì chō-sêng ê ap-le̍k, lóng-ū khó-lêng tī in óa Thài-iông ê sî-chūn, pang chò chòng-koan ê kéng-sek.
Chit-tiuⁿ chheng-chhó ê iáⁿ-siōng sī 2006 nî Hubble Thài-khong Bōng-oán-kiàⁿ hip--ê.
Ū kí-lo̍k tio̍h pang chò kúi-nā-cha̍p tè ê hūi-chheⁿ ê kî-tiong chi̍t-tè: Chhùi-phìⁿ B.
I āu-piah koh tòe chi̍t-tōa-tīn sè tè hūi-chheⁿ sap-á, ta̍k tè lóng ū i ka-kī ê hūi-chhiu kah hūi-bóe.
Chit-tiuⁿ siòng-phìⁿ hip--tio̍h--ê hūi-chheⁿ sī tī lī Tē-kiû 3200 bān kong-lí hn̄g ê só͘-chāi, án-ne siòng-phìⁿ hip--tio̍h ê hoān-ûi chha-put-to ū chhiau-kòe 3000 kong-lí

## [KIP] Schwassmann Wachmann 3 hō Huī-tshenn ê Tshuì-phìnn
Tsiu-kî-sìng huī-tshenn 73P, mā kiò-tsò Schwassmann Wachmann 3 hō huī-tshenn, í-king pang 2 pái í-siōng--ah.
Tsit lia̍p huī-tshenn sī uì tsá-kî Thài-iông-hē lâu--lo̍h-lâi ê ping kah thôo-hún tsò--ê ú-tiū su-hû-lê.
I-tī 1995 nî kiânn kàu Thài-iông hù-kīn ê sî-tsūn, thâu-tsi̍t-pái khì hőng khuànn-tio̍h i pang tsò kuí-nā tè.
M̄-koh 2006 nî koh tńg-lâi ê sî-tsūn, i suah pang tsò kuí-nā-tsa̍p tè, suànn tī thinn-tíng kuí-nā tōo khuah ê huān-uî.
Huī-tshenn sī kha̍p-bē-tio̍h tō pang--khì ê mi̍h-kiānn, jia̍t-lîng, tiōng-li̍k, phùn khì tsō-sîng ê ap-li̍k, lóng-ū khó-lîng tī in uá Thài-iông ê sî-tsūn, pang tsò tsòng-kuan ê kíng-sik.
Tsit-tiunn tshing-tshó ê iánn-siōng sī 2006 nî Hubble Thài-khong Bōng-uán-kiànn hip--ê.
Ū kí-lo̍k tio̍h pang tsò kuí-nā-tsa̍p tè ê huī-tshenn ê kî-tiong tsi̍t-tè: Tshuì-phìnn B.
I āu-piah koh tuè tsi̍t-tuā-tīn sè tè huī-tshenn sap-á, ta̍k tè lóng ū i ka-kī ê huī-tshiu kah huī-bué.
Tsit-tiunn siòng-phìnn hip--tio̍h--ê huī-tshenn sī tī lī Tē-kiû 3200 bān kong-lí hn̄g ê sóo-tsāi, án-ne siòng-phìnn hip--tio̍h ê huān-uî tsha-put-to ū tshiau-kuè 3000 kong-lí.

## [English] Comet Schwassmann-Wachmann 3 Fragments
Periodic comet [73P/Schwassmann-Wachmann 3][73P/Schwassmann-Wachmann 3] has broken up at least twice.
A [cosmic souffle][cosmic souffle] of ice and dust left over from the early solar system, this comet was first [seen to split][seen to split] into several large pieces during the close-in part of its orbit in 1995.
However, [in the 2006 passage][in the 2006 passage], it disintegrated into dozens of fragments that stretched several degrees across the sky.
Since [comets][comets] are relatively fragile, stresses from heat, gravity and outgassing, for example, could be responsible for their tendency [to break up][to break up] in such a spectacular fashion when they near the [hot Sun][hot Sun].
The Hubble Space Telescope [recorded, in 2006, the featured sharp view][recorded, in 2006, the featured sharp view] of prolific [Fragment B][Fragment B], itself trailing a multitude of smaller pieces, each with its own cometary coma and tail.
The picture spans over 3,000 kilometers at the comet's distance of 32 million kilometers from [planet Earth][planet Earth].

## 詞彙學習（漢羅/POJ/KIP/華語/English）
- 【週期性彗星】chiu-kî-sèng hūi-chheⁿ/tsiu-kî-sìng huī-tshenn/週期性彗星/Periodic comet
- 【彗星 73P】hūi-chheⁿ chhit-cha̍p-saⁿ P/huī-tshenn tshit-tsa̍p-sann P/彗星 73P/comet 73P
- 【Schwassmann-Wachmann 3 號彗星】Schwassmann-Wachmann 3 hō hūi-chheⁿ/Schwassmann-Wachmann 3 hō hūi-chheⁿ/施瓦斯曼-瓦赫曼 3/Schwassmann-Wachmann 3
- 【宇宙舒芙蕾】ú-tiū su-hû-lê/ú-tiū su-hû-lê/宇宙舒芙蕾/cosmic souffle
- 【彗鬚】hūi-chhiu/huī-tshiu/彗髮/comeary coma
- 【彗尾】hūi-bóe/huī-bué/彗尾/cometary tail
- 【熱能】jia̍t-lêng/jia̍t-lîng/熱能/heat
- 【重力】tiōng-le̍k/tiōng-li̍k/重力/gravity
- 【噴氣】phùn-khì/phùn-khì/噴氣/outgassing

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[73P/Schwassmann-Wachmann 3]:http://cometography.com/pcomets/073p.html
[cosmic souffle]:https://apod.nasa.gov/apod/ap050915.html
[seen to split]:https://hubblesite.org/contents/news-releases/2016/news-2016-35.html
[in the 2006 passage]:https://skyandtelescope.org/press-releases/comet-schwassmann-wachmann-3-at-its-best/
[comets]:https://solarsystem.nasa.gov/asteroids-comets-and-meteors/comets/overview/
[to break up]:https://apod.nasa.gov/apod/ap000811.html
[hot Sun]:https://i.pinimg.com/originals/d1/bb/1b/d1bb1bcb8e244356d0bd053e134344a3.jpg
[recorded, in 2006, the featured sharp view]:https://hubblesite.org/contents/media/videos/2006/18/527-Video.html
[Fragment B]:https://apod.nasa.gov/apod/ap060426.html
[planet Earth]:https://spaceplace.nasa.gov/all-about-earth/

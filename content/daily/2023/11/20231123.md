---
title: 金牛座分子雲
date: 2023-11-23
publishdate: 2023-11-23T11:45:00+0800
tags: [分子雲, 宇宙筅仔, 發射線, 烏暗星雲, 拼鬥圖, 畢宿五, Sh2-239, Herbig-Haro 天體, HH 天體, 水素, 噴射流, 金牛座 T 型變星, 金牛座 T 星, Hind 變光星雲, NGC 1555, 類太陽恆星, 恆星形成區]
hero: https://apod.nasa.gov/apod/image/2311/ngc1555wide1024.jpg
summary: 恆星形成區就親像是一支宇宙筅仔，利用內底 ê 發射線、塗粉、kah 烏暗星雲畫圖，畫出一張星際畫布。
categories: [podcast]
vocals: [阿錕]
---

{{% apod %}}

- 原始文章：[Along the Taurus Molecular Cloud](https://apod.nasa.gov/apod/ap231123.html)
- 影像來源 kah [版權][copyright]：[Yuexiao Shen](https://www.flickr.com/people/150464529@N03/), Joe Hua
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clqe1b9yh02ou01ticmo44u39" >}}

## [漢羅] 金牛座分子雲
恆星形成區就親像是一支宇宙筅仔，利用內底 ê 發射線、塗粉、kah 烏暗星雲畫圖，畫出一張 [星際畫布][this interstellar canvas]。
這是一張 5 度闊 ê 望遠鏡拼鬥圖，這區包括 足光 ê 畢宿五以北 ê 區域，就 tī [金牛座分子雲][Taurus molecular cloud] [氣泡][the local bubble] ê 內底壁。
相片倒爿下跤有 編號 [Sh2-239][Sh2-239] ê 發射線，可能是少年恆星藏 tī 遐。
這區 ê Herbig-Haro 天體 (HH 天體)，是 kah 拄生出來 ê 恆星有關 ê 星雲，伊 ê 特徵是水素氣體受著衝擊產生 ê 紅色噴射流。
金牛座 T 星 ê 正爿頂懸，是 [金牛座 T 型變星][T Tauri variable stars] ê 原形。
伊 ê 邊仔是一个黃色星雲，歷史上 kā 叫做 Hind 變光星雲 ([NGC 1555][NGC 1555])。
金牛座 T 星這馬去 hŏng 認為是一粒少年、猶無夠幾若百萬歲 ê 類太陽恆星，猶 tī lih [恆星形成 ê 早期階段][stages of formation]。

## [POJ] Kim-gû-chō Hun-chú-hûn
Hêng-chheⁿ hêng-sêng-khu to̍h chhin-chhiūⁿ sī chi̍t-ki ú-tiū chhéng-á, lī-iōng lāi-té ê hoat-siā-sòaⁿ, thô͘-hún, kah o͘-àm seng-hûn ōe-tô͘, ōe chhut chi̍t-tiuⁿ seng-chè ōe-pò͘.
Che-sī chi̍t-tiuⁿ 5 tō͘ khoah ê bōng-oán-kiàⁿ pheng-tàu-tô͘, chit khu pau-koat chiok kng ê Pit-siù-ngó͘ í pak ê khu-he̍k, to̍h tī Kim-gû-chō hun-chú-hûn khì-phàu ê lāi-té piah.
Siòng-phìⁿ tò-pêng ē-kha ū pian-hō Sh2-239 ê hoat-siā-sòaⁿ, khó-lêng sī siàu-liân hêng-chheⁿ chhàng tī-hiah.
Chit khu ê Herbig-Haro thian-thé (HH thian-thé), sī kah tú seⁿ-chhut-lâi ê hêng-chheⁿ ū-koan ê seng-hûn, i ê te̍k-teng sī chúi-sò͘ khì-thé siū-tio̍h chhiong-kek sán-seng ê âng-sek phùn-siā-lâu.
Kim-gû-chō T chheⁿ ê chiàⁿ-pêng téng-koân, sī Kim-gû-chō T hêng piàn-seng ê goân-hêng.
I ê piⁿ-á sī chi̍t-ê n̂g-sek seng-hûn, le̍k-sú-siōng kā kiò-chò Hind piàn-kng seng-hûn (NGC 1555).
Kim-gû-chō T chheⁿ chit-má khì hőng jīn-ûi sī chi̍t-lia̍p siàu-liân, iáu bô-kàu kúi-nā pah-bān hòe ê lūi-thài-iông hêng-chheⁿ, iáu tī-lih hêng-chheⁿ hêng-sêng ê chá-kî kai-tōaⁿ.

## [KIP] Kim-gû-tsō Hun-tsú-hûn
Hîng-tshenn hîng-sîng-khu to̍h tshin-tshiūnn sī tsi̍t-ki ú-tiū tshíng-á, lī-iōng lāi-té ê huat-siā-suànn, thôo-hún, kah oo-àm sing-hûn uē-tôo, uē tshut tsi̍t-tiunn sing-tsè uē-pòo.
Tse-sī tsi̍t-tiunn 5 tōo khuah ê bōng-uán-kiànn phing-tàu-tôo, tsit khu pau-kuat tsiok kng ê Pit-siù-ngóo í pak ê khu-hi̍k, to̍h tī Kim-gû-tsō hun-tsú-hûn khì-phàu ê lāi-té piah.
Siòng-phìnn tò-pîng ē-kha ū pian-hō Sh2-239 ê huat-siā-suànn, khó-lîng sī siàu-liân hîng-tshenn tshàng tī-hiah.
Tsit khu ê Herbig-Haro thian-thé (HH thian-thé), sī kah tú senn-tshut-lâi ê hîng-tshenn ū-kuan ê sing-hûn, i ê ti̍k-ting sī tsuí-sòo khì-thé siū-tio̍h tshiong-kik sán-sing ê âng-sik phùn-siā-lâu.
Kim-gû-tsō T tshenn ê tsiànn-pîng tíng-kuân, sī Kim-gû-tsō T hîng piàn-sing ê guân-hîng.
I ê pinn-á sī tsi̍t-ê n̂g-sik sing-hûn, li̍k-sú-siōng kā kiò-tsò Hind piàn-kng sing-hûn (NGC 1555).
Kim-gû-tsō T tshenn tsit-má khì hőng jīn-uî sī tsi̍t-lia̍p siàu-liân, iáu bô-kàu kuí-nā pah-bān huè ê luī-thài-iông hîng-tshenn, iáu tī-lih hîng-tshenn hîng-sîng ê tsá-kî kai-tuānn.

## [English] Along the Taurus Molecular Cloud
The cosmic brush of star formation composed [this interstellar canvas][this interstellar canvas] of emission, dust, and dark nebulae.
A 5 degree wide telescopic mosaic, it frames a region found north of bright star Aldebaran on the sky, at an inner wall of [the local bubble][the local bubble] along the [Taurus molecular cloud][Taurus molecular cloud].
At lower left, emission cataloged as [Sh2-239][Sh2-239] shows signs of embedded young stellar objects.
The region's Herbig-Haro objects, nebulosities associated with newly born stars, are marked by tell-tale reddish jets of shocked hydrogen gas.
Above and right T Tauri, the prototype of the class of [T Tauri variable stars][T Tauri variable stars], is next to a yellowish nebula historically known as Hind's Variable Nebula [NGC 1555][NGC 1555].
T Tauri stars are now generally recognized as young, less than a few million years old, sun-like stars still in the early [stages of formation][stages of formation].

## 詞彙學習（漢羅/POJ/KIP/華語/English）
- 【分子雲】hun-chú-hûn/hun-tsú-hûn/分子雲/molecular cloud
- 【宇宙筅仔】ú-tiū chhéng-á/ú-tiū tshíng-á/宇宙刷子/cosmic brush
- 【發射線】hoat-siā-sòaⁿ/huat-siā-suànn/發射線/emission
- 【烏暗星雲】o͘-àm seng-hûn/oo-àm sing-hûn/暗星雲/dark nebulae
- 【拼鬥圖】pheng-tàu-tô͘/phing-tàu-tôo/馬賽克拼接影像/mosaic
- 【畢宿五】pit-siù-ngó͘/pit-siù-ngóo/畢宿五/Aldebaran
- 【Sh2-239】S-h two jī-sam-kiú/S-h two jī-sam-kiú/Sh2-239/Sh2-239
- 【Herbig-Haro 天體】Herbig-Haro thian-thé/Herbig-Haro thian-thé/赫比格-哈羅天體/Herbig-Haro object (HH object)
- 【HH 天體】HH thian-thé/H thian-thé/HH 天體/Herbig-Haro object (HH object)
- 【水素】chúi-sò͘/tsuí-sòo/氫氣/hydrogen
- 【噴射流】phùn-siā-liû/phùn-siā-liû/噴射流/jet
- 【金牛座 T 型變星】Kim-gû-chō T hêng piàn-seng/Kim-gû-tsō T hîng piàn-sing/金牛座 T 型變星/T Tauri variable star
- 【Hind 變光星雲】Hind piàn-kng seng-hûn/Hind piàn-kng sing-hûn/Hind 變光星雲/Hind's Variable Nebula
- 【NGC 1555】NGC it-ngó͘-ngó͘-ngó͘/NGC it-ngóo-ngóo-ngóo/NGC 1555/NGC 1555
- 【類太陽恆星】lūi-thài-iông hêng-chheⁿ/luī-thài-iông hîng-tshenn/類太陽恆星/sun-like star
- 【恆星形成區】hêng-chheⁿ hêng-sêng-khu/hîng-tshenn hîng-sîng-khu/恆星形成區/star formation region

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[this interstellar canvas]:https://www.flickr.com/photos/150464529@N03/53336219347/
[the local bubble]:https://skyandtelescope.org/astronomy-news/1000-light-year-bubble-is-the-source-of-all-nearby-baby-stars/?utm_source=cc&utm_medium=newsletter
[Taurus molecular cloud]:https://apod.nasa.gov/apod/ap111117.html
[Sh2-239]:https://apod.nasa.gov/apod/ap111208.html
[T Tauri variable stars]:https://www.aavso.org/vsots_ttau
[NGC 1555]:https://apod.nasa.gov/apod/ap220210.html
[stages of formation]:https://universe.nasa.gov/stars/basics/

---
title: UHZ1 星系：遙遠 ê 星系 kah 烏洞
date: 2023-11-10
publishdate: 2023-11-10T11:45:00+0800
tags: [free2share, Abell 2744, 烏暗物質, Pandora 星系團, 星系團, 玉夫座, 重力透鏡, UHZ1 星系, 紅移, 背景星系, Chandra X 光太空天文台, James Webb 太空望遠鏡, 發射線, 超懸紅移星系, 超大質量烏洞, 時空]
hero: https://apod.nasa.gov/apod/image/2311/uhz1_1024.jpg
summary: 大質量星系團 Abell 2744 內底主要 ê 成份是烏暗物質，有一寡人共叫做 Pandora 星系團。
---

{{% apod %}}

- 原始文章：[UHZ1: Distant Galaxy and Black Hole](https://apod.nasa.gov/apod/ap231110.html)
- 影像來源：[X-ray:](https://chandra.harvard.edu/) NASA/CXC/SAO/Ákos Bogdán; [Infrared:](https://webbtelescope.org/home) NASA/ESA/CSA/STScI; 影像處理：NASA/CXC/SAO/L. Frattare & K. Arcand
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] UHZ1 星系：遙遠 ê 星系 kah 烏洞
大質量星系團 Abell 2744 內底 [主要 ê 成份是烏暗物質][Dominated by dark matter]，有一寡人共叫做 [Pandora 星系團][Pandora's Cluster]。
伊就 tī 玉夫座方向 35 億光年遠 ê 所在。
大質量星系團 產生 ê 重力透鏡效應會 kā 時空拗彎、kā 後壁較遠 ê 天體放大。
天文學家利用這个特性，揣著 [紅移][redshift] [Z=10.1][Z=10.1] ê 背景星系 UHZ1。
按呢 UHZ1 ê 光，照算應該是 ùi Abell 2744 後壁 132 億光年遠 ê 宇宙來--ê，彼陣差不多是咱現在宇宙年歲 ê 3 葩爾。
這張組合影像是 kā 茄仔色 ê Chandra X 光太空天文台 ê 影像資料 kah 紅外線 ê James Webb 太空望遠鏡 ê 影像資料鬥出來 ê 結果，[插圖就是 UHZ1 星系][UHZ1 is identified in the insets]。
Tī Chandra 觀測資料 量著 UHZ1 ê X-ray 發射線有提供一个足明顯 ê 線索，就是 tī 這粒超懸紅移星系中心 ê 超大質量烏洞是愈來愈大。
這予咱量著目前咱所知影上遠 ê X 光波段 ê 烏洞，就是 UHZ1 中心彼粒愈來愈大粒 ê 烏洞。
這个結果暗示講宇宙中頭一粒 [超大質量烏洞是按怎形成、當時形成--ê][black holes in the universe formed]。

## [POJ] UHZ1 Seng-hē: Iâu-oán ê Seng-hē kah O͘-tōng
Tōa chit-liōng seng-hē-thoân Abell 2744 lāi-té chú-iàu ê sêng-hūn sī o͘-àm bu̍t-chit, ū chi̍t-kóa lâng kā kiò-chò Pandora seng-hē-thoân.
I tō tī Gio̍k-hu-chō hong-hiòng 35 ek kng-nî hn̄g ê só͘-chāi.
Tōa chit-liōng seng-hē-thoân sán-seng ê tiōng-le̍k thàu-kiàⁿ hāu-èng ē kā sî-khong áu-oan, kā āu-piah khah hn̄g ê thian-thé hòng-tōa.
Thian-bûn ha̍k-ka lī-iōng chit-ê te̍k-sèng, chhōe-tio̍h âng-î Z téng-î 10.1 ê pōe-kéng seng-hē UHZ1.
Án-ne UHZ1 ê kng, chiàu sǹg eng-kai sī ùi Abell 2744 āu-piah 132 ek kng-nî hn̄g ê ú-tiū lâi--ê, hit-chūn chha-put-to sī lán hiān-chāi ú-tiū nî-hòe ê 3 pha niā.
Chit-tiuⁿ cho͘-ha̍p iáⁿ-siōng sī kā kiô-á-sek ê Chandra X kng Thài-khong Thian-bûn-tâi ê iáⁿ-siōng chu-liāu kah âng-gōa-sòaⁿ ê James Webb Thài-khong Bōng-oán-kiàⁿ ê iáⁿ-siōng chu-liāu tàu chhut-lâi ê kiat-kó, chhah-tô͘ to̍h-sī UHZ1 seng-hē.
Tī Chandra koan-chhek chu-liāu niû-tio̍h UHZ1 ê X ray hoat-siā-sòaⁿ ū thê-kiong chi̍t-ê chiok bêng-hián ê sòaⁿ-soh, to̍h-sī tī chit lia̍p chhiau-koân âng-î seng-hē tiong-sim ê chhiau-tōa chit-liōng o͘-tōng sī lú-lâi-lú tōa.
Che hō͘ lán niû-tio̍h bo̍k-chêng lán só͘ chai-iáⁿ siōng hn̄g ê X kng pho-tōaⁿ ê o͘-tōng, to̍h-sī UHZ1 tiong-sim hit-lia̍p lú-lâi-lú tōa-lia̍p ê o͘-tōng.
Chit-ê kiat-kó àm-sī kóng ú-tiū tiong thâu chi̍t-lia̍p chhiau-tōa chit-liōng o͘-tōng sī-án-nóa hêng-sêng, tong-sî hêng-sêng--ê.

## [KIP] UHZ1 Sing-hē: Iâu-uán ê Sing-hē kah Oo-tōng
Tuā tsit-liōng sing-hē-thuân Abell 2744 lāi-té tsú-iàu ê sîng-hūn sī oo-àm bu̍t-tsit, ū tsi̍t-kuá lâng kā kiò-tsò Pandora sing-hē-thuân.
I tō tī Gio̍k-hu-tsō hong-hiòng 35 ik kng-nî hn̄g ê sóo-tsāi.
Tuā tsit-liōng sing-hē-thuân sán-sing ê tiōng-li̍k thàu-kiànn hāu-ìng ē kā sî-khong áu-uan, kā āu-piah khah hn̄g ê thian-thé hòng-tuā.
Thian-bûn ha̍k-ka lī-iōng tsit-ê ti̍k-sìng, tshuē-tio̍h âng-î Z tíng-î 10.1 ê puē-kíng sing-hē UHZ1.
Án-ne UHZ1 ê kng, tsiàu sǹg ing-kai sī uì Abell 2744 āu-piah 132 ik kng-nî hn̄g ê ú-tiū lâi--ê, hit-tsūn tsha-put-to sī lán hiān-tsāi ú-tiū nî-huè ê 3 pha niā.
Tsit-tiunn tsoo-ha̍p iánn-siōng sī kā kiô-á-sik ê Chandra X kng Thài-khong Thian-bûn-tâi ê iánn-siōng tsu-liāu kah âng-guā-suànn ê James Webb Thài-khong Bōng-uán-kiànn ê iánn-siōng tsu-liāu tàu tshut-lâi ê kiat-kó, tshah-tôo to̍h-sī UHZ1 sing-hē.
Tī Chandra kuan-tshik tsu-liāu niû-tio̍h UHZ1 ê X ray huat-siā-suànn ū thê-kiong tsi̍t-ê tsiok bîng-hián ê suànn-soh, to̍h-sī tī tsit lia̍p tshiau-kuân âng-î sing-hē tiong-sim ê tshiau-tuā tsit-liōng oo-tōng sī lú-lâi-lú tuā.
Tse hōo lán niû-tio̍h bo̍k-tsîng lán sóo tsai-iánn siōng hn̄g ê X kng pho-tuānn ê oo-tōng, to̍h-sī UHZ1 tiong-sim hit-lia̍p lú-lâi-lú tuā-lia̍p ê oo-tōng.
Tsit-ê kiat-kó àm-sī kóng ú-tiū tiong thâu tsi̍t-lia̍p tshiau-tuā tsit-liōng oo-tōng sī-án-nuá hîng-sîng, tong-sî hîng-sîng--ê.

## [English] UHZ1: Distant Galaxy and Black Hole
[Dominated by dark matter][Dominated by dark matter], massive cluster of galaxies Abell 2744 is known to some as [Pandora's Cluster][Pandora's Cluster].
It lies 3.5 billion light-years away toward the constellation Sculptor.
Using the galaxy cluster's enormous mass as a gravitational lens to warp spacetime and magnify even more distant objects directly behind it, astronomers have found a background galaxy, UHZ1, at a remarkable [redshift][redshift] of [Z=10.1][Z=10.1].
That puts UHZ1 far beyond Abell 2744, at a distance of 13.2 billion light-years, seen when our universe was about 3 percent of its current age.
[UHZ1 is identified in the insets][UHZ1 is identified in the insets] of this composited image combining X-rays (purple hues) from the spacebased Chandra X-ray Observatory and infrared light from the James Webb Space Telescope.
The X-ray emission from UHZ1 detected in the Chandra data is the telltale signature of a growing supermassive black hole at the center of the ultra high redshift galaxy.
That makes UHZ1's growing black hole the most distant black hole ever detected in X-rays, a result that now hints at how and when the first supermassive [black holes in the universe formed][black holes in the universe formed].

## 詞彙學習（漢羅/POJ/KIP/華語/English）
- 【Abell 2744】Abell jī-chhit-sù-sù/Abell jī-tshit-sù-sù/Abell 2744/Abell 2744
- 【烏暗物質】o͘-àm bu̍t-chit/oo-àm bu̍t-tsit/暗物質/dark matter
- 【Pandora 星系團】Pandora seng-hē-thoân/Pandora sing-hē-thuân/潘朵拉星系團/Pandora's Cluster
- 【星系團】seng-hē-thoân/sing-hē-thuân/星系團/cluster of galaxies
- 【玉夫座】Gio̍k-hu-tsō/Gio̍k-hu-tsō/玉夫座/Sculptor
- 【重力透鏡】tiōng-le̍k thàu-kiàⁿ/tiōng-li̍k thàu-kiànn/重力透鏡/gravitational len
- 【時空】sî-khong/sî-khong/時空/spacetime
- 【UHZ1 星系】UHZ one seng-hē/UHZ one sing-hē/UHZ1 星系/UHZ1 galaxy
- 【紅移】âng-gî/âng-gî/紅移/redshift
- 【背景星系】pōe-kéng seng-hē/puē-kíng sing-hē/背景星系/background galaxy
- 【Chandra X 光太空天文台】Chandra X kng Thài-khong Thian-bûn-tâi/Chandra X kng Thài-khong Thian-bûn-tâi/錢德拉X射線天文台/Chandra X-ray Observatory
- 【James Webb 太空望遠鏡】James Webb Thài-khong Bōng-oán-kiàⁿ/James Webb Thài-khong Bōng-uán-kiànn/詹姆斯韋伯太空望遠鏡/James Webb Space Telescope
- 【發射線】hoat-siā-sòaⁿ/hoat-siā-sòaⁿ/發射線/emission
- 【超懸紅移星系】chhiau-koân âng-î seng-hē/chhiau-koân âng-î seng-hē/超高紅移星系/ultra high redshift galaxy
- 【超大質量烏洞】chhiau-tōa chit-liōng o͘-tōng/chhiau-tōa chit-liōng o͘-tōng/超大質量烏洞/supermassive black hole

{{% /apod %}}
[An-Li Tsai]: thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Dominated by dark matter]:https://apod.nasa.gov/apod/ap230609.html
[Pandora's Cluster]:https://webbtelescope.org/contents/news-releases/2023/news-2023-107
[redshift]:https://apod.nasa.gov/apod/ap130408.html
[Z=10.1]:https://arxiv.org/abs/2308.02750
[UHZ1 is identified in the insets]:https://chandra.si.edu/photo/2023/uhz1/
[black holes in the universe formed]:https://arxiv.org/abs/2305.15458

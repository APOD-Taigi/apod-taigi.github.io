---
title: Artemis 1 號：第 13 工飛行日
date: 2023-11-30
publishdate: 2023-11-30T11:45:00+0800
tags: [free2share, Artemis 1 號, 獵戶座太空船, 遠逆行軌道, Apollo 13 號]
hero: https://apod.nasa.gov/apod/image/2311/art001e000672-orig1024c.jpg
summary: 11 月 28 是 獵戶座太空船載 Artemis 1 號 任務 飛出去 ê 第 13 工，這工是伊飛到離咱地球上遠 ê 所在。
---

{{% apod %}}

- 原始文章：[Artemis 1: Flight Day 13](https://apod.nasa.gov/apod/ap231130.html)
- 影像來源：[NASA](https://www.nasa.gov/), [Artemis I](https://www.nasa.gov/artemis-1)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] Artemis 1 號：第 13 工飛行日
11 月 28 是 獵戶座太空船載 Artemis 1 號 任務 [飛出去 ê 第 13 工][On flight day 13]，這工是伊飛到離咱地球上遠 ê 所在。
獵戶座太空船就 tī 離地球超過 43 萬公里遠 ê 遠逆行軌道，是目前為止載人太空船飛到上遠 ê 所在。
進前上遠 ê 紀錄是 1970 年 [去月球 ê Apollo 13 號][Apollo 13 mission to the Moon.]。
Tī 這支第 13 工飛行日 ê 相片內底，咱地球 kah 月球 [攏 tī 內底][same field of view]。
[Ùi 這台無載人 ê 太空船方向來看][spacecraft's perspective]，咱地球 kah 月球差不多是平大粒。

## [POJ] Artemis 1 hō: Tē 13 kang Hui-hêng-ji̍t
11 goe̍h 28 sī La̍h-hō͘-chō Thài-khong-chûn chài Artemis 1 hō jīm-bū poe--chhut-khì ê tē 13 kang, chit kang sī i poe-kàu lī lán Tē-kiû siōng hn̄g ê só͘-chāi.
La̍h-hō͘-chō Thài-khong-chûn to̍h tī lī Tē-kiû chhiau-kòe 43 bān kong-lí hn̄g ê oán-ge̍k-hêng kúi-tō, sī bo̍k-chêng ûi-chí chài-lâng thài-khong-chûn poe-kàu siōng hn̄g ê só͘-chāi.
Chìn-chêng siōng hn̄g ê kì-lio̍k sī 1970 nî khì Goe̍h-kiû ê Apollo 13 hō.
Tī chit-ki tē 13 kang hui-hêng-ji̍t ê siòng-iáⁿ-phìⁿ lāi-té, lán Tē-kiû kah Goe̍h-kiû lóng tī lāi-té.
Ùi chit tâi bô chài-lâng ê thài-khong-chûn hong-hiòng lâi-khòaⁿ, lán Tē-kiû kah Goe̍h-kiû chha-put-to sī pêⁿ tōa-lia̍p.

## [KIP] Artemis 1 hō: Tē 13 kang Hui-hîng-ji̍t
11 gue̍h 28 sī La̍h-hōo-tsō Thài-khong-tsûn tsài Artemis 1 hō jīm-bū pue--tshut-khì ê tē 13 kang, tsit kang sī i pue-kàu lī lán Tē-kiû siōng hn̄g ê sóo-tsāi.
La̍h-hōo-tsō Thài-khong-tsûn to̍h tī lī Tē-kiû tshiau-kuè 43 bān kong-lí hn̄g ê uán-gi̍k-hîng kuí-tō, sī bo̍k-tsîng uî-tsí tsài-lâng thài-khong-tsûn pue-kàu siōng hn̄g ê sóo-tsāi.
Tsìn-tsîng siōng hn̄g ê kì-lio̍k sī 1970 nî khì Gue̍h-kiû ê Apollo 13 hō.
Tī tsit-ki tē 13 kang hui-hîng-ji̍t ê siòng--phìnn lāi-té, lán Tē-kiû kah Gue̍h-kiû lóng tī lāi-té.
Uì tsit tâi bô tsài-lâng ê thài-khong-tsûn hong-hiòng lâi-khuànn, lán Tē-kiû kah Gue̍h-kiû tsha-put-to sī pênn tuā-lia̍p.

## [English] Artemis 1: Flight Day 13
[On flight day 13][On flight day 13] (November 28, 2022) of the Artemis I mission, the Orion spacecraft reached its maximum distance from its home world.
Over 430,000 kilometers from Earth in a distant retrograde orbit, Orion surpassed the record for most distant spacecraft designed to carry humans.
That record was previously set in 1970 during the [Apollo 13 mission to the Moon.][Apollo 13 mission to the Moon.]
Both Earth and Moon are in the [same field of view][same field of view] in this video frame from Orion on Artemis I mission flight day 13.
The planet and its large natural satellite even appear about the same apparent size from the uncrewed [spacecraft's perspective][spacecraft's perspective].

## 詞彙學習（漢羅/POJ/KIP/華語/English）
- 【Artemis 1 號】Artemis it hō/Artemis it hō/阿提米絲1號/Artemis 1
- 【獵戶座太空船】La̍h-hō͘-chō thài-khong-chûn/La̍h-hōo-tsō thài-khong-tsûn/獵戶座太空船/Orion spacecraft
- 【遠逆行軌道】oán-ge̍k-hêng kúi-tō/uán-gi̍k-hîng kuí-tō/遠逆行軌道/distant retrograde orbit
- 【Apollo 13 號】Apollo 13 hō/Apollo 13 hō/阿波羅 13 號/Apollo 13

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[On flight day 13]:https://blogs.nasa.gov/artemis/2022/11/28/artemis-i-flight-day-13-orion-goes-the-max-distance/
[Apollo 13 mission to the Moon.]:https://apod.nasa.gov/apod/ap200303.html
[same field of view]:https://images.nasa.gov/details-art001m1013321641_1
[spacecraft's perspective]:https://www.nasa.gov/humans-in-space/view-the-best-images-from-nasas-artemis-i-mission/

---
title: 日時 ê 月娘 拄著 透早星
date: 2023-11-16
publishdate: 2023-11-16T11:45:00+0800
tags: [透早星, 金星, 月掩星, 速翕, 白銀色, 下月眉]
hero: https://apod.nasa.gov/apod/image/2311/Katarzyna20_1024.jpg
summary: 金星這馬是地球天頂上光 ê 透早星，會 tī 日頭出來進前出現 tī 東南爿地平線頂懸。
categories: [podcast]
vocals: [阿錕]
---

{{% apod %}}

- 原始文章：[Daytime Moon Meets Morning Star](https://apod.nasa.gov/apod/ap231116.html)
- 影像來源 kah [版權][copyright]：[Katarzyna Kaczmarczyk](https://www.facebook.com/photo/?fbid=326275853434332&set=pb.100081557586336.-2207520000)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clq1403k3000c01y90b9ldrly" >}}

## [漢羅] 日時 ê 月娘 拄著 透早星
金星這馬是地球天頂上光 ê 透早星，會 tī 日頭出來進前出現 tī 東南爿地平線頂懸。
11 月 9 號 拜四這工，tùi 透早就 peh 起來 ê 人來講，這粒 tī 天頂 ê 白銀色燈塔 就 kah 下月眉，兩粒成做一對。
毋過 tī [北半球一寡所在][northern locations] 看著--ê，是月娘 ùi 金星面頭前行過，會 kā 後壁 ê 金星閘去。
Tī 歐洲大部份所在，月掩星嘛有可能 [出現 tī 日時 ê 天頂][viewed in daylight skies]。
這个照時間順序排 ê 組合相片，是 leh 翕月娘 kah 透早星 tī 波蘭華沙 ê 藍天愈行愈倚 ê 情形。
這 8 張 [清楚 ê 望遠鏡速翕][sharp telescopic snapshots]，是 ti 當地時間 10:56am 到 10:58am 之間翕--ê。
照時間排是 ùi 倒爿翕到正爿，金星就 tī [足光 ê 月球邊緣][bright lunar limb] 閃閃爍爍。

## [POJ] Ji̍t--sî ê Goe̍h-niû tú-tio̍h Thàu-chá-chheⁿ
Kim-chheⁿ chit-má sī Tē-kiû thiⁿ-téng siōng kng ê thàu-chá-chheⁿ, ē tī li̍t-thâu chhut-lâi chìn-chêng chhut-hiān tī tang-lâm-pêng tē-pêng-sòaⁿ téng-koân.
11 goe̍h 9 hō pài-sì chit kang, tùi thàu-chá tō peh--khí-lâi ê lâng lâi-kóng, chit lia̍p tī thiⁿ-téng ê pe̍h-gîn-sek teng-thah to̍h kah ē-goe̍h-bâi, nn̄g lia̍p chiâⁿ-chò chi̍t tùi.
M̄-koh tī pak-pòaⁿ-kiû chi̍t-kóa só͘-chāi khòaⁿ-tio̍h--ê, sī goe̍h-niû ùi Kim-chheⁿ bīn-thâu-chêng kiâⁿ-kòe, ē kā āu-piah ê Kim-chheⁿ cha̍h khì.
Tī Au-chiu tōa-pō͘-hūn só͘-chāi, goe̍h-iám-chheⁿ mā ū khó-lêng chhut-hiān tī ji̍t--sî ê thiⁿ-téng.
Chit-ê chiàu sî-kan sūn-sī pâi ê cho͘-ha̍p siòng-phìⁿ, sī leh hip goe̍h-niû kah thàu-chá-chheⁿ tī Pho-lân Heuâ-soa ê nâ-thiⁿ jú kiâⁿ jú óa ê chêng-hêng.
Che 8 tiuⁿ chheng-chhó ê bōng-oán-kiàⁿ sok-hip, sī ti tong-tē sî-kan 10:56am kàu 10:58am chi-kan hip--ê.
Chiàu sî-kan pâi sī ùi tò-pêng hip kàu chiàⁿ-pêng, Kim-chheⁿ to̍h tī chiok kng ê Goe̍h-kiû pian-iân siám-siám-sih-sih.

## [KIP] Ji̍t--sî ê Gue̍h-niû tú-tio̍h Thàu-tsá-tshenn
Kim-tshenn tsit-má sī Tē-kiû thinn-tíng siōng kng ê thàu-tsá-tshenn, ē tī li̍t-thâu tshut-lâi tsìn-tsîng tshut-hiān tī tang-lâm-pîng tē-pîng-suànn tíng-kuân.
11 gue̍h 9 hō pài-sì tsit kang, tuì thàu-tsá tō peh--khí-lâi ê lâng lâi-kóng, tsit lia̍p tī thinn-tíng ê pe̍h-gîn-sik ting-thah to̍h kah ē-gue̍h-bâi, nn̄g lia̍p tsiânn-tsò tsi̍t tuì.
M̄-koh tī pak-puànn-kiû tsi̍t-kuá sóo-tsāi khuànn-tio̍h--ê, sī gue̍h-niû uì Kim-tshenn bīn-thâu-tsîng kiânn-kuè, ē kā āu-piah ê Kim-tshenn tsa̍h khì.
Tī Au-tsiu tuā-pōo-hūn sóo-tsāi, gue̍h-iám-tshenn mā ū khó-lîng tshut-hiān tī ji̍t--sî ê thinn-tíng.
Tsit-ê tsiàu sî-kan sūn-sī pâi ê tsoo-ha̍p siòng-phìnn, sī leh hip gue̍h-niû kah thàu-tsá-tshenn tī Pho-lân Heuâ-sua ê nâ-thinn jú kiânn jú uá ê tsîng-hîng.
Tse 8 tiunn tshing-tshó ê bōng-uán-kiànn sok-hip, sī ti tong-tē sî-kan 10:56am kàu 10:58am tsi-kan hip--ê.
Tsiàu sî-kan pâi sī uì tò-pîng hip kàu tsiànn-pîng, Kim-tshenn to̍h tī tsiok kng ê Gue̍h-kiû pian-iân siám-siám-sih-sih.

## [English] Daytime Moon Meets Morning Star
[Venus now][Venus now] appears as Earth's brilliant morning star, shining above the southeastern horizon before dawn.
For early morning risers, the silvery celestial beacon rose predawn in a close pairing with a waning crescent Moon on Thursday, November 9.
But from some [northern locations][northern locations], the Moon was seen to occult or pass in front of Venus.
From much of Europe, the lunar occultation could be [viewed in daylight skies][viewed in daylight skies].
This time series composite follows the daytime approach of Moon and morning star in blue skies from Warsaw, Poland.
The progression of eight [sharp telescopic snapshots][sharp telescopic snapshots], made between 10:56am and 10:58am local time, runs from left to right, when Venus winked out behind the [bright lunar limb][bright lunar limb].

## 詞彙學習（漢羅/POJ/KIP/華語/English）
- 【透早星】thàu-chá-chheⁿ/thàu-tsá-tshenn/晨星/morning star
- 【金星】Kim-chheⁿ/Kim-tshenn/金星/Venus
- 【月掩星】Goe̍h-iám-chheⁿ/Gue̍h-iám-tshenn/月掩星/lunar occultation
- 【速翕】sok-hip/sok-hip/快照/snapshot
- 【白銀色】peh-gîn-sek/peh-gîn-sik/銀色/silver
- 【下月眉】ē-goe̍h-bâi/ē-gue̍h-bâi/殘月/waning crescent

{{% /apod %}}
[An-Li Tsai]: thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Venus now]:https://science.nasa.gov/skywatching/whats-up/
[northern locations]:https://www.icelandreview.com/nature-travel/moon-and-venus-meet-in-icelands-morning-sky/
[viewed in daylight skies]:https://www.cloudynights.com/topic/898759-daytime-occultation-of-venus-november-9-2023/
[sharp telescopic snapshots]:https://www.facebook.com/photo/?fbid=326275853434332&set=pb.100081557586336.-2207520000
[bright lunar limb]:https://apod.nasa.gov/apod/ap081206.html

---
title: M1：毛蟹星雲
date: 2023-11-09
publishdate: 2023-11-09T11:45:00+0800
tags: [free2share, M1, 毛蟹星雲, 超新星殘骸, James Webb 太空望遠鏡, 脈動星, 中子星, 電磁波, 金牛座]
hero: https://apod.nasa.gov/apod/fap/image/2311/M1_webb1024.png
summary: 毛蟹星雲 ê 編號是 M1，伊毋是彗星，是 18 世紀 Charles Messier 星表頭一个天體。
categories: [podcast]
vocals: [阿錕]
---

{{% apod %}}

- 原始文章：[M1: The Crab Nebula](https://apod.nasa.gov/apod/ap231109.html)
- 影像來源：[NASA](https://www.nasa.gov/), [ESA](https://www.esa.int/), [CSA](https://www.asc-csa.gc.ca/eng/), [STScI](https://www.stsci.edu/); [Tea Temim (Princeton University)](https://web.astro.princeton.edu/people/tea-temim)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clpxbjlru01qt0116d7stb1gw" >}}

## [漢羅] M1：毛蟹星雲
毛蟹星雲 是 彼个有名 ê [Charles Messier 星表][Charles Messier's] ê 頭一粒天體。
伊 ê 編號是 M1，毋是彗星。
天文學家 tī 1054 年 ê 時陣 [to̍h 有發現伊 矣][witnessed by astronomers]。
實際上，咱這馬已經知影 [毛蟹星雲][the Crab] 其實是一个 [超新星殘骸][supernova remnant]，是大質量恆星死亡爆炸了後 ê 雲屑仔。
這張清楚 ê 影像是 ùi [James Webb 太空望遠鏡][James Webb Space Telescope’s] ê 近紅外線相機 NIRCam kah 中紅外線儀器 MIRI 做伙提著 ê 觀測資料，是 tī 紅外線波段探索 [猶咧脹大 ê 星際雲屑仔][expanding cloud of interstellar debris] 發--出 ê 奇怪光線。
對現代天文學家來講，其中上特別 ê 天體是 [毛蟹星雲脈動星][the Crab Pulsar]，to̍h 是相片中央上光彼粒，這是一粒一秒鐘踅 30 擺 ê 中子星。
這粒恆星核心崩塌 ê 殘骸 [to̍h kah 宇宙發電機 仝款][Like a cosmic dynamo]，伊是毛蟹星雲 ê 動力來源，予伊 tī 電磁波頻譜產生發射線。
毛蟹星雲差不多有 12 光年闊，伊 tī [金牛座][constellation Taurus] 內底，離咱干焦 6500 光年遠爾爾。

## [POJ] M1: Mô͘-hē Seng-hûn
Mô͘-hē Seng-hûn sī hit-ê ū-miâ ê Charles Messier seng-pió ê thâu-chi̍t-lia̍p thian-thé.
I ê pian-hō sī M1, m̄-sī hūi chheⁿ.
Thian-bûn ha̍k-ka tī 1054 nî ê sî-chūn to̍h ū hoat-hiān i ah.
Si̍t-chè-siōng, lán chit-má í-keng chai-iáⁿ Mô͘-hē Seng-hûn kî-si̍t sī chi̍t-ê chhiau-sin-seng chân-hâi, sī tōa chit-liōng hêng-chheⁿ sí-bông po̍k-chà liáu-āu ê hûn-sap-á.
Chit-tiuⁿ chheng-chhó ê iáⁿ-siōng sī ùi James Webb Thài-khong Bōng-oán-kiàⁿ ê kīn-âng-gōa-sòaⁿ siòng-ki NIRCam kah tiong-âng-gōa-sòaⁿ gî-khì MIRI chò-hóe the̍h-tio̍h ê koan-chhek chu-liāu, sī tī âng-gōa-sòaⁿ pho-tōaⁿ thàm-soh iáu-leh tiùⁿ-tōa ê seng-chè hûn-sap-á hoat--chhut ê kî-koài kng-sòaⁿ.
Tùi hiān-tāi thian-bûn ha̍k-ka lâi-kóng, kî-tiong siōng te̍k-pia̍t ê thian-thé sī Mô͘-hē Seng-hûn me̍h-tōng-chheⁿ, to̍h-sī siòng-phìⁿ tiong-ng siōng kng hit-lia̍p, che-sī chi̍t-lia̍p chi̍t-bió-cheng se̍h 30 pái ê tiong-chú-chheⁿ.
Chit lia̍p hêng-chheⁿ he̍k-sim pang-lap ê chân-hâi to̍h kah ú-tiū hoat-tiān-ki kāng-khoán, i sī Mô͘-hē Seng-hûn ê tōng-le̍k lâi-goân, hō͘ i tī tiān-chû-pho pîn-phó͘ sán-seng hoat-siā-sòaⁿ.
Mô͘-hē Seng-hûn chha-put-to ū 12 kng nî khoah, i tī Kim-gû-chō lāi-té, lī lán kan-na 6500 kng-nî hn̄g niā-niā.

## [KIP] M1: Môo-hē Sing-hûn
Môo-hē Sing-hûn sī hit-ê ū-miâ ê Charles Messier sing-pió ê thâu-tsi̍t-lia̍p thian-thé.
I ê pian-hō sī M, m̄-sī huī tshenn.
Thian-bûn ha̍k-ka tī 1054 nî ê sî-tsūn to̍h ū huat-hiān i ah.
Si̍t-tsè-siōng, lán tsit-má í-king tsai-iánn Môo-hē Sing-hûn kî-si̍t sī tsi̍t-ê tshiau-sin-sing tsân-hâi, sī tuā tsit-liōng hîng-tshenn sí-bông po̍k-tsà liáu-āu ê hûn-sap-á.
Tsit-tiunn tshing-tshó ê iánn-siōng sī uì James Webb Thài-khong Bōng-uán-kiànn ê kīn-âng-guā-suànn siòng-ki NIRCam kah tiong-âng-guā-suànn gî-khì MIRI tsò-hué the̍h-tio̍h ê kuan-tshik tsu-liāu, sī tī âng-guā-suànn pho-tuānn thàm-soh iáu-leh tiùnn-tuā ê sing-tsè hûn-sap-á huat--tshut ê kî-kuài kng-suànn.
Tuì hiān-tāi thian-bûn ha̍k-ka lâi-kóng, kî-tiong siōng ti̍k-pia̍t ê thian-thé sī Môo-hē Sing-hûn me̍h-tōng-tshenn, to̍h-sī siòng-phìnn tiong-ng siōng kng hit-lia̍p, tse-sī tsi̍t-lia̍p tsi̍t-bió-tsing se̍h 30 pái ê tiong-tsú-tshenn.
Tsit lia̍p hîng-tshenn hi̍k-sim pang-lap ê tsân-hâi to̍h kah ú-tiū huat-tiān-ki kāng-khuán, i sī Môo-hē Sing-hûn ê tōng-li̍k lâi-guân, hōo i tī tiān-tsû-pho pîn-phóo sán-sing huat-siā-suànn.
Môo-hē Sing-hûn tsha-put-to ū 12 kng nî khuah, i tī Kim-gû-tsō lāi-té, lī lán kan-na 6500 kng-nî hn̄g niā-niā.

## [English] M1: The Crab Nebula
The Crab Nebula is cataloged as M1, the first object on [Charles Messier's][Charles Messier's] famous 18th century list of things which are not comets.
In fact, [the Crab][the Crab] is now known to be a [supernova remnant][supernova remnant], debris from the death explosion of a massive star [witnessed by astronomers][witnessed by astronomers] in the year 1054.
This sharp image from the [James Webb Space Telescope’s][James Webb Space Telescope’s] NIRCam (Near-Infrared Camera) and MIRI (Mid-Infrared Instrument) explores the eerie glow and fragmented strands of the still [expanding cloud of interstellar debris][expanding cloud of interstellar debris] in infrared light.
One of the most exotic objects known to modern astronomers, [the Crab Pulsar][the Crab Pulsar], a neutron star spinning 30 times a second, is visible as a bright spot near the nebula's center.
[Like a cosmic dynamo][Like a cosmic dynamo], this collapsed remnant of the stellar core powers the Crab's emission across the electromagnetic spectrum.
Spanning about 12 light-years, the Crab Nebula is a mere 6,500 light-years away in the head-strong [constellation Taurus][constellation Taurus].

## 詞彙學習（漢羅/POJ/KIP/華語/English）
- 【毛蟹星雲】Mô͘-hē-seng-hûn/Môo-hē-sing-hûn/蟹狀星雲/the Crab Nebula
- 【超新星殘骸】chhiau-sin-seng chân-hâi/tshiau-sin-sing tsân-hâi/超新星殘骸/supernova remnant
- 【James Webb 太空望遠鏡】James Webb Thài-khong Bōng-oán-kiàⁿ/James Webb Thài-khong Bōng-uán-kiànn/詹姆斯韋伯太空望遠鏡/James Webb Space Telescope
- 【脈動星】me̍h-tōng-chheⁿ/me̍h-tōng-tshenn/脈衝星/pulsar
- 【中子星】tiōng-chú-chheⁿ/tiōng-tsú-tshenn/中子星/neutron star
- 【電磁波頻譜】tiān-chû-pho pîn-phó͘/tiān-tsû-pho pîn-phóo/電磁波頻譜/electromagnetic spectrum
- 【金牛座】Kim-gû-chō/Kim-gû-tsō/金牛座/Taurus

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Charles Messier's]:https://www.nasa.gov/content/explore-the-night-sky-hubble-s-messier-catalog-bio
[the Crab]:http://messier.seds.org/more/m001_rosse.html
[supernova remnant]:https://chandra.harvard.edu/xray_sources/supernovas.html
[witnessed by astronomers]:http://messier.seds.org/more/m001_sn.html
[James Webb Space Telescope’s]:https://webbtelescope.org/contents/media/images/2023/137/01HBBMDH12APPEGB8DXVVEP8XA?news=true
[expanding cloud of interstellar debris]:https://webbtelescope.org/contents/media/videos/2023/137/01HDS5S3XBRCK1KNRH67WW2HPW
[the Crab Pulsar]:https://arxiv.org/abs/2306.01617
[Like a cosmic dynamo]:https://apod.nasa.gov/apod/ap180317.html
[constellation Taurus]:https://apod.nasa.gov/apod/ap211022.html

---
title: 彗星 67P 表面噴出來 ê 塗粉流
date: 2023-11-26
publishdate: 2023-11-26T11:45:00+0800
tags: [free2share, 彗星 67P, 彗尾, 彗核, 塗粉流, Rosetta 太空船, Rosetta 任務, 噴射流, 雲煙]
hero: https://apod.nasa.gov/apod/image/2311/Jet67P_Rosetta_960.jpg
summary: 彗尾是 ùi 佗位來--ê？ 咱揣無 彗核 頂懸佗位通 噴出物件，形成 彗尾。
categories: [podcast]
vocals: [阿錕]
---

{{% apod %}}

- 原始文章：[A Dust Jet from the Surface of Comet 67P](https://apod.nasa.gov/apod/ap231126.html)
- 影像來源：[ESA](https://www.esa.int/), [Rosetta](https://rosetta.esa.int/), [MPS](https://www.mps.mpg.de/en), OSIRIS; UPD/LAM/IAA/SSO/INTA/UPM/DASP/IDA
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clqb345re0lly01wg0xsj1pwg" >}}

## [漢羅] 彗星 67P 表面噴出來 ê 塗粉流
彗尾是 ùi 佗位來--ê？
咱揣無 [彗核][nuclei of comets] 頂懸佗位通 [噴出物件][jets]，形成 [彗尾][comet tails]。
毋過 ESA ê [Rosetta 太空船][Rosetta spacecraft] tī 2016 年 ê 時陣，毋但翕著 [彗星 67P][Comet 67P/Churyumov-Gerasimenko] 頂懸 ê [噴射流][jet emerging]，嘛 ùi 噴射流中央飛過去。
[這張相片欲 kā 逐家講 ê 是][a telling picture]，[金爍爍 ê 雲煙][bright plume] 是 ùi 一个細細箍 ê 圓箍仔內底噴出來--ê，邊仔是 10 公尺懸 ê 壁。
科學家 ùi [Rosetta 太空船提著 ê 觀測資料][Rosetta data] 做分析，發現講噴射流是塗粉 kah 水冰組成--ê。
這个敧敧曲曲閣 [無啥物特別 ê 地形][unremarkable terrain] 暗示講，tī 濟孔 ê 地表下底，[應該是發生啥物代誌][something likely happened]，才會產生這个雲煙。
[這張影像][This image] 是 [Rosetta 任務欲煞][Rosetta's mission ended] 進前 2 個月翕--ê，彼陣太空船 ê 任務是欲去攏彗星 67P ê 地表。

## [POJ] Hūi-chheⁿ 67P piáu-bīn phùn--chhut-lâi ê Thô͘-hún-liû
Hūi-bóe sī ùi tó-ūi lâi--ê?
Lán chhōe-bô hūi-he̍k téng-koân tó-ūi thang phùn-chhut mi̍h-kiāⁿ, hêng-sêng hūi-bóe.
M̄-koh ESA ê Rosetta Thài-khong-chûn tī 2016 nî ê sî-chūn, m̄-nā hip-tio̍h Hūi-chheⁿ 67P téng-koân ê phùn-siā-liû, mā ùi phùn-siā-liû tiong-ng poe--kòe-khì.
Chit-tiuⁿ siòng-phìⁿ beh kā ta̍k-ke kóng ê sī, kim-sih-sih ê hûn-ian sī ùi chi̍t-ê sè-sè-kho͘ ê îⁿ-kho͘-á lāi-té phùn--chhut-lâi--ê, piⁿ-á sī 10 kong-chhioh koân ê piah.
Kho-ha̍k-ka ùi Rosetta Thài-khong-chûn the̍h-tio̍h ê koan-chhek chu-liāu chò hun-sek, hoat-hiān kóng phùn-siā-liû sī thô͘-hún kah chúi-peng cho͘-sêng--ê.
Chit-ê khi-khi-khiau-khiau koh bô-siáⁿ-mih te̍k-pia̍t ê tē-hêng àm-sī kóng, tī chē-kháng ê tē-piáu ē-té,i ng-kai sī hoat-seng siáⁿ-mih tāi-chì, chiah-ē sán-seng chit-ê hûn-ian.
Chit-tiuⁿ iáⁿ-siōng sī Rosetta jīm-bū beh soah chìn-chêng 2 kò goe̍h hip--ê, hit-chūn thài-khong-chûn ê jīm-bū sī beh khì lóng Hūi-chheⁿ 67P ê tē-piáu.

## [KIP] Huī-tshenn 67P piáu-bīn phùn--tshut-lâi ê Thôo-hún-liû
Huī-bué sī uì tó-uī lâi--ê?
Lán tshuē-bô huī-hi̍k tíng-kuân tó-uī thang phùn-tshut mi̍h-kiānn, hîng-sîng huī-bué.
M̄-koh ESA ê Rosetta Thài-khong-tsûn tī 2016 nî ê sî-tsūn, m̄-nā hip-tio̍h Huī-tshenn 67P tíng-kuân ê phùn-siā-liû, mā uì phùn-siā-liû tiong-ng pue--kuè-khì.
Tsit-tiunn siòng-phìnn beh kā ta̍k-ke kóng ê sī, kim-sih-sih ê hûn-ian sī uì tsi̍t-ê sè-sè-khoo ê înn-khoo-á lāi-té phùn--tshut-lâi--ê, pinn-á sī 10 kong-tshioh kuân ê piah.
Kho-ha̍k-ka uì Rosetta Thài-khong-tsûn the̍h-tio̍h ê kuan-tshik tsu-liāu tsò hun-sik, huat-hiān kóng phùn-siā-liû sī thôo-hún kah tsuí-ping tsoo-sîng--ê.
Tsit-ê khi-khi-khiau-khiau koh bô-siánn-mih ti̍k-pia̍t ê tē-hîng àm-sī kóng, tī tsē-kháng ê tē-piáu ē-té,i ng-kai sī huat-sing siánn-mih tāi-tsì, tsiah-ē sán-sing tsit-ê hûn-ian.
Tsit-tiunn iánn-siōng sī Rosetta jīm-bū beh suah tsìn-tsîng 2 kò gue̍h hip--ê, hit-tsūn thài-khong-tsûn ê jīm-bū sī beh khì lóng Huī-tshenn 67P ê tē-piáu.

## [English] A Dust Jet from the Surface of Comet 67P
Where do comet tails come from?
There are no obvious places on the [nuclei of comets][nuclei of comets] from which the [jets][jets] that create [comet tails][comet tails] emanate.
In 2016, though, ESA's [Rosetta spacecraft][Rosetta spacecraft] not only imaged a [jet emerging][jet emerging] from [Comet 67P/Churyumov-Gerasimenko][Comet 67P/Churyumov-Gerasimenko], but flew right through it.
Featured is [a telling picture][a telling picture] showing a [bright plume][bright plume] emerging from a small circular dip bounded on one side by a 10-meter high wall.
Analyses of [Rosetta data][Rosetta data] show that the jet was composed of both dust and water-ice.
The rugged but otherwise [unremarkable terrain][unremarkable terrain] indicates that [something likely happened][something likely happened] far under the porous surface to create the plume.
[This image][This image] was taken about two months before [Rosetta's mission ended][Rosetta's mission ended] with a controlled impact onto Comet 67P's surface.

## 詞彙學習

|漢羅|POJ|KIP|華語|English|
|-|-|-|-|-|
|彗星 67P|Hūi-chheⁿ la̍k-cha̍p-chhit P|Huī-tshenn la̍k-tsa̍p-tshit P|彗星 67P|Comet 67P (Churyumov-Gerasimenko)|
|彗核|hūi-he̍k|huī-hi̍k|彗核|nuclei of comets|
|彗尾|hūi-bóe|huī-bué|彗尾|comet tail|
|塗粉流|thô͘-hún-liû|thôo-hún-liû|塵埃尾|dust jet|
|Rosetta 太空船|Rosetta Thài-khong-chûn|Rosetta Thài-khong-tsûn|羅塞塔太空船|Rosetta spacecraft|
|Rosetta 任務|Rosetta jīm-bū|Rosetta jīm-bū|羅塞塔任務|Rosetta mission|
|噴射流|phùn-siā-liû|phùn-siā-liû|噴射流|jet|
|雲煙|hûn-ian|hûn-ian|羽狀物|plume|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[nuclei of comets]:http://www.planetary.org/multimedia/space-images/small-bodies/comets-visited-by-spacecraft-2014.html
[jets]:https://apod.nasa.gov/apod/ap150203.html
[comet tails]:https://apod.nasa.gov/apod/ap000413.html
[Rosetta spacecraft]:http://www.esa.int/Our_Activities/Space_Science/Rosetta/Europe_s_comet_chaser
[jet emerging]:https://apod.nasa.gov/apod/ap151118.html
[Comet 67P/Churyumov-Gerasimenko]:https://en.wikipedia.org/wiki/67P/Churyumov%E2%80%93Gerasimenko
[a telling picture]:https://www.esa.int/Our_Activities/Space_Science/Rosetta/Rosetta_finds_comet_plume_powered_from_below
[bright plume]:https://www.syfy.com/syfywire/a-plume-erupts-from-a-comet-pressured-from-below
[Rosetta data]:https://www.youtube.com/watch?v=nQ9ivd7wv30
[unremarkable terrain]:http://www.esa.int/spaceinimages/Images/2017/10/Comet_plume_in_context
[something likely happened]:https://pbs.twimg.com/media/ETbE6XDU4AIvE1d.jpg
[This image]:https://www.mps.mpg.de/Rosetta-reveals-dust-jet
[Rosetta's mission ended]:https://apod.nasa.gov/apod/ap161001.html

---
title: 獵戶座太空船翕--ê 地球
date: 2023-11-18
publishdate: 2023-11-18T11:45:00+0800
tags: [free2share, 獵戶座太空船, 太陽能枋陣列翼, Artemis 1 號任務, Artemis 2 號任務, 逆形軌道, 歐洲服務艙, 軌道機動系統, 39B 發射場]
hero: https://apod.nasa.gov/apod/image/2211/Orion_Spacecraft_Earth_Views_20221116-1067.jpg
summary: 一冬前，美國東部時間 2022 年 11 月 16 半暝 1 點 47 分 ê 時陣，NASA 進行頭一擺 深空探索系統綜合試驗。
---

{{% apod %}}

- 原始文章：[Planet Earth from Orion](https://apod.nasa.gov/apod/ap231118.html)
- 影像來源：[NASA](https://www.nasa.gov/), [Artemis I](https://www.nasa.gov/mission/artemis-i)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 獵戶座太空船翕--ê 地球
一冬前，美國東部時間 2022 年 11 月 16 半暝 1 點 47 分 ê 時陣，NASA 進行頭一擺 深空探索系統綜合試驗。
NASA [ùi 地球發射 太空發射系統火箭][a Space Launch System rocket left planet Earth]，執行 Artemis 1 號任務，面頂載一台獵戶座太空船。
Ùi Kennedy 太空中心 [歷史久長][historic] ê 39B 發射場 [發射出去][liftoff from] 1 點鐘了後，獵戶座太空船 ê [外部影像 kha-mé-lah][external video cameras] ùi [太空 ê 新角度][perspective from space] 翕著這張相片。
前景是 獵戶座軌道機動系統 ê iăn-jín kah 輔助 iăn-jín，就 tī 歐洲服務艙 ê 底部。
服務艙其中一个 7 公尺長 ê 太陽能枋陣列翼 後壁，是太空船 ê [美麗家園][beautiful home]。
[無載人 ê Artemis 1 號任務][uncrewed Artemis I mission] 飛倚到月球表面，來到 7 萬公里懸 ê 逆形軌道。
這个任務擋超過 25 工，是 leh 試驗看人類探索月球 kah 火星 ê 能力到佗位。
[Artemis 1 號任務 ê 成功][success of Artemis I]，會當幫贊 [Artemis 2 號任務][the Artemis II mission] ê 進行。
2024 年 11 月以後，Artemis 2 號任務按算欲載 4 个太空人進行踅月行動，了後才轉來地球。

## [POJ] La̍h-hō͘-chō Thài-khong-chûn hip--ê Tē-kiû
Chi̍t tang chêng, Bí-kok tang-pō͘ sî-kan 2022 nî 11 goe̍h 16 pòaⁿ-mê 1 tiám 47 hun ê sî-chūn, NASA chìn-hêng thâu-chi̍t-pái chhim-khong thàm-soh hē-thóng chong-ha̍p chhì-giām.
NASA ùi Tē-kiû hoat-siā Thài-khong Hoat-siā Hē-thóng hóe-chìⁿ, chip-hêng Artemis 1 hō jīm-bū, bīn-téng chài chi̍t tâi La̍h-hō͘-chō Thài-khong-chûn.
Ùi Kennedy Thài-khong Tiong-sim le̍k-sú kú-tn̂g ê 39B hoat-siā tiûⁿ hoat-siā chhut-khì 1 tiám-cheng liáu-āu, La̍h-hō͘-chō Thài-khong-chûn ê gōa-pō͘ iáⁿ-siōng kha-mé-lah ùi thài-khong ê sin kak-tō͘ hip-tio̍h chit-tiuⁿ siòng-phìⁿ.
Chiân-kéng sī La̍h-hō͘-chō Kúi-tō Ki-tōng Hē-thóng ê ia̋n-jín kah hú-chō͘ ia̋n-jín, to̍h tī Au-chiu Ho̍k-bū-chhng ê té-pō͘.
Ho̍k-bū-chhng kî-tiong chi̍t-ê 7 kong-chhioh tn̂g ê thài-iông-lêng-pang tīn-lia̍t-si̍t āu-piah, sī thài-khong-chûn ê bí-lē ka-hn̂g.
Bô chài lâng ê Artemis 1 hō jīm-bū poe óa kàu Goe̍h-kiû piáu-bīn, lâi-kàu 7 bān kong-lí koân ê ge̍k-hêng kúi-tō.
Chit-ê jīm-bū tòng chhiau-kòe 25 kang, sī leh chhì-giām khòaⁿ jîn-lūi thàm-soh goe̍h-kiû kah hóe-chheⁿ ê lêng-le̍k kàu tó-ūi.
Artemis 1 hō jīm-bū ê sêng-kong, ē-tàng pang-chān Artemis 2 hō jīm-bū ê chìn-hêng.
2024 nî 11 goe̍h í-āu, Artemis 2 hō jīm-bū àn-sǹg beh chài 4 ê thài-khong-jîn chìn-hêng se̍h goe̍h hêng-tōng, liáu-āu chiah tńg-lâi Tē-kiû.

## [KIP] La̍h-hōo-tsō Thài-khong-tsûn hip--ê Tē-kiû
Tsi̍t tang tsîng, Bí-kok tang-pōo sî-kan 2022 nî 11 gue̍h 16 puànn-mê 1 tiám 47 hun ê sî-tsūn, NASA tsìn-hîng thâu-tsi̍t-pái tshim-khong thàm-soh hē-thóng tsong-ha̍p tshì-giām.
NASA uì Tē-kiû huat-siā Thài-khong Huat-siā Hē-thóng hué-tsìnn, tsip-hîng Artemis 1 hō jīm-bū, bīn-tíng tsài tsi̍t tâi La̍h-hōo-tsō Thài-khong-tsûn.
Uì Kennedy Thài-khong Tiong-sim li̍k-sú kú-tn̂g ê 39B huat-siā tiûnn huat-siā tshut-khì 1 tiám-tsing liáu-āu, La̍h-hōo-tsō Thài-khong-tsûn ê guā-pōo iánn-siōng kha-mé-lah uì thài-khong ê sin kak-tōo hip-tio̍h tsit-tiunn siòng-phìnn.
Tsiân-kíng sī La̍h-hōo-tsō Kuí-tō Ki-tōng Hē-thóng ê ia̋n-jín kah hú-tsōo ia̋n-jín, to̍h tī Au-tsiu Ho̍k-bū-tshng ê té-pōo.
Ho̍k-bū-tshng kî-tiong tsi̍t-ê 7 kong-tshioh tn̂g ê thài-iông-lîng-pang tīn-lia̍t-si̍t āu-piah, sī thài-khong-tsûn ê bí-lē ka-hn̂g.
Bô tsài lâng ê Artemis 1 hō jīm-bū pue uá kàu Gue̍h-kiû piáu-bīn, lâi-kàu 7 bān kong-lí kuân ê gi̍k-hîng kuí-tō.
Tsit-ê jīm-bū tòng tshiau-kuè 25 kang, sī leh tshì-giām khuànn jîn-luī thàm-soh gue̍h-kiû kah hué-tshenn ê lîng-li̍k kàu tó-uī.
Artemis 1 hō jīm-bū ê sîng-kong, ē-tàng pang-tsān Artemis 2 hō jīm-bū ê tsìn-hîng.
2024 nî 11 gue̍h í-āu, Artemis 2 hō jīm-bū àn-sǹg beh tsài 4 ê thài-khong-jîn tsìn-hîng se̍h gue̍h hîng-tōng, liáu-āu tsiah tńg-lâi Tē-kiû.

## [English] Planet Earth from Orion
One year ago [a Space Launch System rocket left planet Earth][a Space Launch System rocket left planet Earth] on November 16, 2022 at 1:47am EST carrying the Orion spacecraft on the Artemis I mission, the first integrated test of NASA’s deep space exploration systems.
Over an hour after [liftoff from][liftoff from] Kennedy Space Center's [historic][historic] Launch Complex 39B, one of Orion's [external video cameras][external video cameras] captured this view of its new [perspective from space][perspective from space].
In the foreground are Orion's Orbital Maneuvering System engine and auxillary engines, at the bottom of the European Service Module.
Beyond one of the module's 7-meter long extended solar array wings lies the spacecraft's [beautiful home][beautiful home] world.
Making close flybys of the lunar surface and reaching a retrograde orbit 70,000 kilometers beyond the Moon, the [uncrewed Artemis I mission][uncrewed Artemis I mission] lasted over 25 days, testing capabilities to enable human exploration of the Moon and Mars.
Building on the [success of Artemis I][success of Artemis I], no earlier than November 2024 [the Artemis II mission][the Artemis II mission] with a crew of 4 will venture around the Moon and back again.

## 詞彙學習（漢羅/POJ/KIP/華語/English）
- 【獵戶座太空船】La̍h-hō͘-chō Thài-khong-chûn//獵戶座太空船/Orion spacecraft
- 【太陽能枋陣列翼】thài-iông-lêng-pang tīn-lia̍t si̍t/thài-iông-lîng-pang tīn-lia̍t si̍t/太陽能板翼/solar array wings
- 【Artemis 1 號任務】Artemis it hō jīm-bū/Artemis it hō jīm-bū/阿提米絲 1 號任務/Artemis I mission
- 【Artemis 2 號任務】Artemis jī hō jīm-bū/Artemis jī hō jīm-bū/阿提米絲 2 號任務/Artemis II mission
- 【逆形軌道】ge̍k-hêng kúi-tō/gi̍k-hîng kuí-tō/逆形軌道/retrograde orbit
- 【歐洲服務艙】Au-chiu Ho̍k-bū-chhng/Au-tsiu Ho̍k-bū-tshng/歐洲服務艙/European Service Module
- 【軌道機動系統】Kúi-tō Ki-tōng Hē-thóng/Kuí-tō Ki-tōng Hē-thóng/軌道機動系統/Orbital Maneuvering System
- 【39B 發射場】saⁿ-cha̍p-káu B hoat-siā-tiûⁿ/sann-tsa̍p-káu B huat-siā-tiûnn/39B 發射場/Launch Complex 39B

{{% /apod %}}
[An-Li Tsai]: thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[a Space Launch System rocket left planet Earth]:https://www.nasa.gov/press-release/liftoff-nasa-s-artemis-i-mega-rocket-launches-orion-to-moon
[liftoff from]:https://www.flickr.com/photos/nasahqphoto/sets/72177720297400430/
[historic]:https://www.nasa.gov/feature/55-years-ago-apollo-4-the-first-flight-of-the-saturn-v
[external video cameras]:https://www.nasa.gov/feature/nasa-s-artemis-i-cameras-to-offer-new-views-of-orion-earth-moon
[perspective from space]:https://www.flickr.com/photos/nasa2explore/albums/72177720303788800
[beautiful home]:https://earthobservatory.nasa.gov/
[uncrewed Artemis I mission]:https://www.nasa.gov/mission/artemis-i/
[success of Artemis I]:https://moon.nasa.gov/resources/530/nasas-artemis-i-moon-mission-launch-to-splashdown-highlights/
[the Artemis II mission]:https://www.nasa.gov/mission/artemis-ii/

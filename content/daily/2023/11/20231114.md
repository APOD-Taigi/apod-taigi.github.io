---
title: 岩石 kah 天頂三粒星
date: 2023-11-14
publishdate: 2023-11-14T11:45:00+0800
tags: [木星, 金星, 地球反照光, 月盤, 合相, 角距離, 下月眉]
hero: https://apod.nasa.gov/apod/fap/image/2311/MoonVenusJupiter_Passalacqua_960.jpg
summary: 組成這个三角形 ê 成員，是地球天頂上光 ê 4 粒天體 ê 其中 3 粒：木星、金星、kah 月球。
---

{{% apod %}}

- 原始文章：[Three Planets Rock](https://apod.nasa.gov/apod/ap231114.html)
- 影像來源 kah 版權：[Giovanni Passalacqua](https://www.facebook.com/people/Giovanni-Passalacqua/100007428194796/); Text: [Liz Coelho](mailto: Liz.Coelho at pikespeak.edu) ([Pikes Peak](https://www.pikespeak.edu/programs/physics/astronomy.php))
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 岩石 kah 天頂三粒星
天欲光進前，意大利 [Sicily 島][Sicily] 上南爿一粒 [岩石][rock formation] ê 天頂，有一个歪歪 ê 山角形 chhāi tī 遐。
組成這个三角形 ê 成員，是地球天頂 [上光 ê][brightest objects] 4 粒天體 ê 其中 3 粒：[木星][Jupiter]、[金星][Venus]、kah [月球][Moon]。
雖罔講，月娘賰薄薄 ê [下月眉][waning crescent]，毋過咱會當看著去予 [地球反照光][earthshine] 照著 ê 大部份月盤。
這張相片是  2022 年 4 月 27 翕--ê。
中央是金星，倒爿是木星，in 之間 ê 角距離是差 3 度，而且欲行到 [合相][close conjunction] ê 位置矣。
[金星 kah 木星][Venus and Jupiter] ê [合相][Conjunction] 逐年攏會發生一擺，會出現 tī 日出進前 ê 東爿，抑是日落了後 ê 西爿。
[這張相片][featured image] 是 地球頂懸 [上光 ê 天體][brightest object]，[太陽][the Sun]，[欲 peh 起來][arrival] 進前一點鐘左右翕--ê。

## [POJ] Giâm-chio̍h kah thiⁿ-téng saⁿ lia̍p chheⁿ
Thiⁿ beh kng chìn-chêng, I-tá-lī Sicily tó siōng lâm-pêng chi̍t-lia̍p giâm-chio̍h ê thiⁿ-téng, ū chi̍t-ê oai-oai ê saⁿ-kak-hêng chhāi tī-hiah.
Cho͘-sêng chit-ê saⁿ-kak-hêng ê sêng-oân, sī Tē-kiû thiⁿ-téng siōng kng ê 4 lia̍p thian-thé ê kî-tiong 3 lia̍p: Bo̍k-chheⁿ, Kim-chheⁿ, kah Goe̍h-kiû.
Sui-bóng kóng, goe̍h-niû chhun po̍h-po̍h ê ē-goe̍h-bâi, m̄-koh lán ē-tàng khòaⁿ-tio̍h khì hō͘ Tē-kiû hoán-chiò-kng chiò--tio̍h ê tāi-pō͘-hūn goe̍h-pôaⁿ.
Chit-tiuⁿ siòng-phìⁿ sī 2022 nî 4 goe̍h 27 hip--ê.
Tiong-ng sī Kim-chheⁿ, tò-pêng sī Bo̍k-chheⁿ, in chi-kan ê kak-kū-lī sī chha 3 tō͘, jî-chhiáⁿ beh kiâⁿ kàu ha̍p-siòng ê ūi-tì--ah.
Kim-chheⁿ kah Bo̍k-chheⁿ ê ha̍p-siòng ta̍k-nî lóng ē hoat-seng chi̍t-pái, ē chhut-hiān tī ji̍t-chhut chìn-chêng ê tang-pêng, ia̍h-sī ji̍t-lo̍h liáu-āu ê sai-pêng.
Chit-tiuⁿ siòng-phìⁿ sī Tē-kiû téng-koân siōng kng ê thian-thé, Thài-iông, beh peh--khí-lâi chìn-chêng chi̍t tiám-cheng chó-iū hip--ê.

## [KIP] Giâm-tsio̍h kah thinn-tíng sann lia̍p tshenn
Thinn beh kng tsìn-tsîng, I-tá-lī Sicily tó siōng lâm-pîng tsi̍t-lia̍p giâm-tsio̍h ê thinn-tíng, ū tsi̍t-ê uai-uai ê sann-kak-hîng tshāi tī-hiah.
Tsoo-sîng tsit-ê sann-kak-hîng ê sîng-uân, sī Tē-kiû thinn-tíng siōng kng ê 4 lia̍p thian-thé ê kî-tiong 3 lia̍p: Bo̍k-tshenn, Kim-tshenn, kah Gue̍h-kiû.
Sui-bóng kóng, gue̍h-niû tshun po̍h-po̍h ê ē-gue̍h-bâi, m̄-koh lán ē-tàng khuànn-tio̍h khì hōo Tē-kiû huán-tsiò-kng tsiò--tio̍h ê tāi-pōo-hūn gue̍h-puânn.
Tsit-tiunn siòng-phìnn sī 2022 nî 4 gue̍h 27 hip--ê.
Tiong-ng sī Kim-tshenn, tò-pîng sī Bo̍k-tshenn, in tsi-kan ê kak-kū-lī sī tsha 3 tōo, jî-tshiánn beh kiânn kàu ha̍p-siòng ê uī-tì--ah.
Kim-tshenn kah Bo̍k-tshenn ê ha̍p-siòng ta̍k-nî lóng ē huat-sing tsi̍t-pái, ē tshut-hiān tī ji̍t-tshut tsìn-tsîng ê tang-pîng, ia̍h-sī ji̍t-lo̍h liáu-āu ê sai-pîng.
Tsit-tiunn siòng-phìnn sī Tē-kiû tíng-kuân siōng kng ê thian-thé, Thài-iông, beh peh--khí-lâi tsìn-tsîng tsi̍t tiám-tsing tsó-iū hip--ê.

## [English] Three Planets Rock
In the fading darkness before dawn, a tilted triangle appeared to balance atop a [rock formation][rock formation] off the southern tip of [Sicily][Sicily].
Making up the points of the triangle are three of the four [brightest objects][brightest objects] visible in Earth’s sky: [Jupiter][Jupiter], [Venus][Venus] and the [Moon][Moon].
Though a thin [waning crescent][waning crescent], most of the moon’s disk is visible due to [earthshine][earthshine].
Captured in this image on 2022 April 27, Venus (center) and Jupiter (left) are roughly three degrees apart -- and were headed toward a [close conjunction][close conjunction].
[Conjunction][Conjunction]s of [Venus and Jupiter][Venus and Jupiter] occur about once a year and are visible either in the east before sunrise or in the west after sunset.
The [featured image][featured image] was taken about an hour before the [arrival][arrival] of the [brightest object][brightest object] in Earth’s sky – [the Sun][the Sun].

## 詞彙學習（漢羅/POJ/KIP/華語/English）
- 【木星】Bo̍k-chheⁿ/Bo̍k-tshenn/木星/Jupiter
- 【金星】Kim-chheⁿ/Kim-tshenn/金星/Venus
- 【地球反照光】Tē-kiû hoán-chiò-kng/Tē-kiû huán-tsiò-kng/地球反照光/earthshine
- 【月盤】goe̍h-pôaⁿ/gue̍h-puânn/月盤/lunar disk
- 【合相】ha̍p-siòng/ha̍p-siòng/合相/close conjunction
- 【角距離】kak-kū-lī/kak-kū-lī/角距離/anguular distance
- 【下月眉】ē-goe̍h-bâi/ē-gue̍h-bâi/殘月/waning crescent

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[rock formation]:https://youtu.be/NoMu4M8pJ0w
[Sicily]:https://en.wikipedia.org/wiki/Sicily
[brightest objects]:https://earthsky.org/astronomy-essentials/what-are-the-brightest-objects-in-our-solar-system/
[Jupiter]:https://science.nasa.gov/Jupiter
[Venus]:https://science.nasa.gov/venus
[Moon]:https://apod.nasa.gov/apod/ap220612.html
[waning crescent]:https://spaceplace.nasa.gov/moon-phases/
[earthshine]:https://apod.nasa.gov/apod/ap150320.html
[close conjunction]:https://earthsky.org/tonight/venus-and-jupiter-conjunction-april-30-may-1-2022/
[Conjunction]:https://earthsky.org/astronomy-essentials/definition-conjunction-astronomy/
[Venus and Jupiter]:https://apod.nasa.gov/apod/ap230306.html
[featured image]:https://www.facebook.com/photo.php?fbid=3377689472488626&set=pb.100007428194796.-2207520000&type=3
[arrival]:https://apod.nasa.gov/apod/ap160926.html
[brightest object]:https://i2.pickpik.com/photos/93/770/415/cat-surprised-big-eyes-eyes-preview.jpg
[the Sun]:https://science.nasa.gov/sun/

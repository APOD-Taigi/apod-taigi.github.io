---
title: 捲踅過去 ê 火星風沙暴
date: 2023-11-07
publishdate: 2023-11-07T11:45:00+0800
tags: [火星, 毅力號, 探測車, Jezero 隕石坑, 縮時攝影, 熁燒, 空氣柱, khong-khì-thiāu]
hero: https://www.youtube.com/watch?v=xB3QIEkNJgs
summary: 彼个 ùi 火星表面走過去是啥物？是風沙暴。
---

{{% apod %}}

- 原始文章：[A Martian Dust Devil Spins By](https://apod.nasa.gov/apod/ap231107.html)
- 影像來源：[NASA](https://www.nasa.gov/), [JPL-Caltech](https://www.jpl.nasa.gov), [Perseverance Rover](https://mars.nasa.gov/mars2020/mission/overview/); AI 處理：[PipploIMP](https://www.flickr.com/people/192429429@N06/)
- 天頂來的禮物：[你的 APOD  生日相片](https://apod.nasa.gov/apod/calendar/allyears.html) (post 1995)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 捲踅過去 ê 火星風沙暴
彼个 ùi [火星][Mars] 表面走過去--ê 是啥物？是[風沙暴][dust devil]。
像這款會捲踅 ê peh 升空氣柱是去予溫度較懸 ê 地表熁燒--ê，而且這款現象 tī [地球][planet Earth] 溫暖焦燥 ê 所在[嘛定定][also common] 看會著。
[風沙暴][dust devils] kā 火星表面鬆鬆 ê 紅色塗粉弄起來 ê 時陣，就較看會著，毋過下底較深較重 ê 沙塗就無代誌。
這个過程一般講來，干焦會持續幾若分鐘爾爾。
風沙暴毋是干焦看起來足 cool 爾爾，in 閣會 [留跤遮落來][visible trails]。
而且 [太陽能枋竟然有法度保持清清氣氣][cleanings of the surfaces of solar panels]，hŏng 記牢牢。
[這支][featured] [AI 控制 ê 影片][AI-interpolated video]，是 tī [8 月初][early August] ê 時陣毅力號探測車拍--ê，伊這馬 tī Jezero 隕石坑內底[搜揣][searching] 古早時代性命 ê 線索。
這支 [6 秒鐘 ê 縮時攝影影片][six-second time-lapse video]，實際上 ê 時間是超過 1 分鐘。
這个 [捲踅 ê 風沙暴][spinning dust devil] 毋是蓋遠，伊 ê 速度應該是一點鐘 20 公里，伊 ê 懸度大細差不多有 2 公里懸。

## [POJ] Kńg-se̍h kòe-khì ê Hóe-chheⁿ hong-soa-pō
Hit-ê ùi hóe-chheⁿ piáu-bīn cháu--kòe-khì--ê sī siáⁿ-mi̍h?
Sī hong-soa-pō.
Siōng chit-khoán ē kńg-se̍h ê peh-seng khong-khì-thiāu sī khì hō͘ un-tō͘ khah koân ê tē-piáu haⁿh-sio--ê, jî-chhiáⁿ chit-khoán hiān-siōng tī Tē-kiû un-loán ta-sò ê só͘-chāi mā tiāⁿ-tiāⁿ khòaⁿ-ē-tio̍h.
Hong-soa-pō kā hóe-chheⁿ piáu-bīn sang-sang ê âng-sek thô͘-hún lāng--khí-lâi ê sî-chūn, to̍h khah khòaⁿ-ē-tio̍h, m̄-koh ē-té khah chhim khah tāng ê soa-thô͘ to̍h bô-tāi-chì.
Chit-ê kòe-têng it-poaⁿ kóng-lâi, kan-na ē chhî-sio̍k kúi-nā hun-cheng niā-niā.
Hong-soa-pō m̄-sī kan-na khòaⁿ--khí-lâi chiok cool niā-niā, in koh ē lâu kha-chia lo̍h-lâi.
Jî-chhiáⁿ thài-iông-lêng-pang kèng-jiân ū-hoat-tō͘ pó-chhî chheng-chheng-khì-khì, hőng kì-tiâu-tiâu.
Chit-ki AI khòng-chè ê iáⁿ-phìⁿ, sī tī 8 goe̍h-chhe ê sî-chūn Gē-le̍k-hō thàm-chhek-chhia phah--ê, i chit-má tī Jezero ún-se̍k-kheⁿ lāi-té chhiau-chhōe kó͘-chá sî-tāi sèⁿ-miā ê sòaⁿ-soh.
Chit-ki 6 bió-cheng ê sok-sî-liap-iáⁿ iáⁿ-phìⁿ, si̍t-chè siōng ê sî-kan sī chhiau-kòe 1 hun-cheng.
Chit-ê kńg-se̍h ê hong-soa-pō m̄-sī kài hn̄g, i ê sok-tō͘ èng-kai sī chi̍t tiám-cheng 20 kong-lí, i ê koan-tō͘ chha-put-to ū 2 kong-lí koân.

## [KIP] Kńg-se̍h kuè-khì ê Hué-tshenn hong-sua-pō
Hit-ê uì hué-tshenn piáu-bīn tsáu--kuè-khì--ê sī siánn-mi̍h?
Sī hong-sua-pō.
Siōng tsit-khuán ē kńg-se̍h ê peh-sing khong-khì-thiāu sī khì hōo un-tōo khah kuân ê tē-piáu hannh-sio--ê, jî-tshiánn tsit-khuán hiān-siōng tī Tē-kiû un-luán ta-sò ê sóo-tsāi mā tiānn-tiānn khuànn-ē-tio̍h.
Hong-sua-pō kā hué-tshenn piáu-bīn sang-sang ê âng-sik thôo-hún lāng--khí-lâi ê sî-tsūn, to̍h khah khuànn-ē-tio̍h, m̄-koh ē-té khah tshim khah tāng ê sua-thôo to̍h bô-tāi-tsì.
Tsit-ê kuè-tîng it-puann kóng-lâi, kan-na ē tshî-sio̍k kuí-nā hun-tsing niā-niā.
Hong-sua-pō m̄-sī kan-na khuànn--khí-lâi tsiok cool niā-niā, in koh ē lâu kha-tsia lo̍h-lâi.
Jî-tshiánn thài-iông-lîng-pang kìng-jiân ū-huat-tōo pó-tshî tshing-tshing-khì-khì, hőng kì-tiâu-tiâu.
Tsit-ki AI khòng-tsè ê iánn-phìnn, sī tī 8 gue̍h-tshe ê sî-tsūn Gē-li̍k-hō thàm-tshik-tshia phah--ê, i tsit-má tī Jezero ún-si̍k-khenn lāi-té tshiau-tshuē kóo-tsá sî-tāi sènn-miā ê suànn-soh.
Tsit-ki 6 bió-tsing ê sok-sî-liap-iánn iánn-phìnn, si̍t-tsè siōng ê sî-kan sī tshiau-kuè 1 hun-tsing.
Tsit-ê kńg-se̍h ê hong-sua-pō m̄-sī kài hn̄g, i ê sok-tōo ìng-kai sī tsi̍t tiám-tsing 20 kong-lí, i ê kuan-tōo tsha-put-to ū 2 kong-lí kuân.

## [English] A Martian Dust Devil Spins By
It moved across the surface of [Mars][Mars] -- what was it?
A [dust devil][dust devil].
Such spinning columns of rising air are heated by the warm surface and are [also common][also common] in warm and dry areas on [planet Earth][planet Earth].
Typically lasting only a few minutes, [dust devils][dust devils] become visible as they pick up loose red-colored dust, leaving the darker and heavier sand beneath intact.
Dust devils not only look cool -- they can leave [visible trails][visible trails], and have been credited with unexpected [cleanings of the surfaces of solar panels][cleanings of the surfaces of solar panels].
The images in the [featured][featured] [AI-interpolated video][AI-interpolated video] were captured in [early August][early August] by the Perseverance rover currently [searching][searching] for signs of ancient life in Jezero Crater.
The [six-second time-lapse video][six-second time-lapse video] encapsulates a real duration of just over one minute.
Visible in the distance, the [spinning dust devil][spinning dust devil] was estimated to be passing by at about 20 kilometers per hour and extend up about 2 kilometers high.

## 詞彙學習（漢羅/POJ/KIP/華語/English）
- 【火星】Hóe-chheⁿ/Hué-tshenn/火星/Mars
- 【毅力號】Gē-le̍k-hō/Gē-li̍k-hō/毅力號/Perseverance
- 【探測車】thàm-chhek-chhia/thàm-tshik-tshia/探測車/rover
- 【Jezero 隕石坑】Jezero ún-se̍k-kheⁿ/Jezero ún-si̍k-khenn/傑澤羅隕石坑/Jezero Crater
- 【縮時攝影】sok-sî-liap-iáⁿ/sok-sî-liap-iánn/縮時攝影/time-lapse
- 【熁燒】haⁿh-sio/hannh-sio/加熱/warm up
- 【空氣柱】khong-khì-thiāu/khong-khì-thiāu/空氣柱/columns of rair

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Mars]:https://mars.nasa.gov/#red_planet/2
[dust devil]:https://apod.nasa.gov/apod/ap120413.html
[also common]:https://en.wikipedia.org/wiki/Dust_devil
[planet Earth]:https://science.nasa.gov/earth/facts/
[dust devils]:https://youtu.be/HYvIsarm9_0
[visible trails]:https://apod.nasa.gov/apod/ap031230.html
[cleanings of the surfaces of solar panels]:https://www.astronomy.com/space-exploration/mars-dust-devil-whisks-spirit-clean/
[featured]:https://www.flickr.com/photos/192429429@N06/53236541159/in/pool-apods/
[AI-interpolated video]:https://en.wikipedia.org/wiki/File:Interframe_motion_interpolation.webm
[early August]:https://www.youtube.com/shorts/7IDwMTcpv8w
[searching]:https://mars.nasa.gov/mars2020/mission/science/
[six-second time-lapse video]:https://www.flickr.com/photos/192429429@N06/53236541159/in/pool-apods/
[spinning dust devil]:https://youtu.be/4aswtt6Cobo

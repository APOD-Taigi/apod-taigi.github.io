---
title: 細粒行星 ê 極光
date: 2023-11-25
publishdate: 2023-11-25T11:45:00+0800
tags: [極光, 北極光, 磁層, 地磁風暴, 立體投影, 昴宿星團, 巨行星, 木星]
hero: https://apod.nasa.gov/apod/image/2311/Kirkjufell2023Nov9_1024.jpg
summary: 這粒浸 tī 奇怪 ê 青色光內底，生做敧敧曲曲 ê 細粒行星，面頂竟然有世界媠 ê 水沖 kah 宇宙懸 ê 山。
---

{{% apod %}}

- 原始文章：[Little Planet Aurora](https://apod.nasa.gov/apod/ap231125.html)
- 影像來源 kah [版權][copyright]：[Victor Lima](https://www.instagram.com/victorlimaphoto/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 細粒行星 ê 極光
這粒浸 tī 奇怪 ê 青色光內底，生做敧敧曲曲 ê [細粒行星][little planet]，面頂竟然有世界媠 ê 水沖 kah 宇宙懸 ê 山。
[這粒就是地球][It's planet Earth]。
11 月 9 號 這暗，有一台 [數位 kha-mé-lah][captured by digital camera] tī 冰島西部 ê [教堂山][Kirkjufell mountain area] 山區 翕著 ùi 上低點為中心 ê 360 度 拼鬥影像。
極光嘛叫做 北極光。
[閃閃爍爍 ê 極光][shimmering Aurora Borealis] 窗仔簾提供淺青色 ê 光線。
強烈 ê 極光現象是 11 月初 ê 太陽活動引起--ê，太陽活動 kah [地球磁層][Earth's magnetosphere] 作用，產生強烈 ê [地磁風暴][Earth's magnetosphere]。
教堂山本身是 chhāi tī 這个 [立體投影][stereographic] ê 圓形地平線頂懸。
北半球 ê 天文愛好者會 tī 教堂山天頂 揣著 逐家足熟 ê 北斗星。
正爿下跤，實密 ê 昴宿星團 kah 巨行星 [木星][planet Jupiter]，嘛 tī 這粒細粒行星 ê 夜空中閃閃爍爍。

## [POJ] Sè-lia̍p kiâⁿ-chheⁿ ê ke̍k-kng
Chit lia̍p chìm tī kî-koài ê chheⁿ-sek kng lāi-té, seⁿ-chò khi-khi-khiau-khiau ê sè-lia̍p kiâⁿ-chhiⁿ, bīn-téng kèng-jiân ū sè-kài súi ê chúi-chhiâng kah ú-tiū koân ê soaⁿ.
Chit lia̍p to̍h-sī tē-kiû.
11 goe̍h 9 hō chit àm, ū chi̍t tâi sò͘-ūi kha-mé-lah tī Peng-tó se-pō͘ ê Kàu-tn̂g-soaⁿ soaⁿ-khu hip-tio̍h ùi siōng kē-tiám ūi tiong-sim ê 360 tō͘ pheng-tàu iáⁿ-siōng.
Kek-kng mā kiò-chò Pak-ke̍k-kng.
Siám-siám-sih-sih ê ke̍k-kng thang-á-lî thê-kiong chhián chheⁿ-sek ê kng-sòaⁿ.
Kiông-lia̍t ê ke̍k-kng hiān-siōng sī 11 goe̍h-chhe ê Thài-iông oa̍h-tāng ín khí--ê, Thài-iông oa̍h-tāng kah Tē-kiû chû-chân chok-iōng, sán-seng kiông-lia̍t ê tē-chû hong-pō.
Kàu-tn̂g-soaⁿ pún-sin sī chhāi tī chit-ê li̍p-thé tâu-iáⁿ ê îⁿ-hêng tē-pêng-sòaⁿ téng-koân.
Pak-pòaⁿ-kiû ê thian-bûn ài-hó-chiá ē tī Kàu-tn̂g-soaⁿ thiⁿ-téng chhōe-tio̍h ta̍k-ke chiok se̍k ê Pak-táu-chheⁿ.
Chiàⁿ-pêng ē-kha, chat-ba̍t ê Báu-siù seng-thoân kah kū-kiâⁿ-chheⁿ Bo̍k-chheⁿ mā tī chit lia̍p sè-lia̍p kiâⁿ-chheⁿ ê iā-khong tiong siám-siám-sih-sih.

## [KIP] Sè-lia̍p kiânn-tshenn ê ki̍k-kng
Tsit lia̍p tsìm tī kî-kuài ê tshenn-sik kng lāi-té, senn-tsò khi-khi-khiau-khiau ê sè-lia̍p kiânn-tshinn, bīn-tíng kìng-jiân ū sè-kài suí ê tsuí-tshiâng kah ú-tiū kuân ê suann.
Tsit lia̍p to̍h-sī tē-kiû.
11 gue̍h 9 hō tsit àm, ū tsi̍t tâi sòo-uī kha-mé-lah tī Ping-tó se-pōo ê Kàu-tn̂g-suann suann-khu hip-tio̍h uì siōng kē-tiám uī tiong-sim ê 360 tōo phing-tàu iánn-siōng.
Kik-kng mā kiò-tsò Pak-ki̍k-kng.
Siám-siám-sih-sih ê ki̍k-kng thang-á-lî thê-kiong tshián tshenn-sik ê kng-suànn.
Kiông-lia̍t ê ki̍k-kng hiān-siōng sī 11 gue̍h-tshe ê Thài-iông ua̍h-tāng ín khí--ê, Thài-iông ua̍h-tāng kah Tē-kiû tsû-tsân tsok-iōng, sán-sing kiông-lia̍t ê tē-tsû hong-pō.
Kàu-tn̂g-suann pún-sin sī tshāi tī tsit-ê li̍p-thé tâu-iánn ê înn-hîng tē-pîng-suànn tíng-kuân.
Pak-puànn-kiû ê thian-bûn ài-hó-tsiá ē tī Kàu-tn̂g-suann thinn-tíng tshuē-tio̍h ta̍k-ke tsiok si̍k ê Pak-táu-tshenn.
Tsiànn-pîng ē-kha, tsat-ba̍t ê Báu-siù sing-thuân kah kū-kiânn-tshenn Bo̍k-tshenn mā tī tsit lia̍p sè-lia̍p kiânn-tshenn ê iā-khong tiong siám-siám-sih-sih.

## [English] Little Planet Aurora
Immersed in an eerie greenish light, this rugged [little planet][little planet] appears to be home to stunning water falls and an impossibly tall mountain.
[It's planet Earth][It's planet Earth] of course.
On the night of November 9 the nadir-centered 360 degree mosaic was [captured by digital camera][captured by digital camera] from the [Kirkjufell mountain area][Kirkjufell mountain area] of western Iceland.
Curtains of [shimmering Aurora Borealis][shimmering Aurora Borealis] or Northern Lights provide the pale greenish illumination.
The intense auroral display was caused by solar activity that rocked [Earth's magnetosphere][Earth's magnetosphere] in early November and produced strong geomagnetic storms.
Kirkjufell mountain itself stands at the top of the [stereographic][stereographic] projection's circular horizon.
Northern hemisphere skygazers will recognize the familiar stars of the Big Dipper just above Kirkjufell's peak.
At lower right the compact Pleiades star cluster and truly giant [planet Jupiter][planet Jupiter] also shine in this little planet's night sky.

## 詞彙學習（漢羅/POJ/KIP/華語/English）
- 【極光】ke̍k-kng/ki̍k-kng/極光/aurora
- 【北極光】pak-ke̍k-kng/pak-ki̍k-kng/北極光/Northern Lights
- 【磁層】chû-chân/tsû-tsân/磁層/magnetosphere
- 【地磁風暴】tē-chû hong-pō/tē-tsû hong-pō/地磁風暴/geomagnetic storms
- 【立體投影】li̍p-thé tâu-iáⁿ/li̍p-thé tâu-iánn/立體投影/stereographic projection
- 【昴宿星團】Báu-siù seng-thoân/Báu-siù sing-thuân/昴宿星團/Pleiades star cluster
- 【巨行星】kū-kiâⁿ-chheⁿ/kū-kiânn-tshenn/巨行星/giant planet
- 【木星】Bo̍k-chheⁿ/Bo̍k-tshenn/木星/Jupiter

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[little planet]:https://apod.nasa.gov/apod/ap210305.html
[It's planet Earth]:https://gis.earthdata.nasa.gov/portal/apps/sites/#/earth-information-center
[captured by digital camera]:https://www.instagram.com/p/Cz3ne8SL6tA/
[Kirkjufell mountain area]:https://www.google.com/maps/@64.9406563,-23.2972301,13z?entry=ttu
[shimmering Aurora Borealis]:https://apod.nasa.gov/apod/ap231117.html
[Earth's magnetosphere]:https://science.nasa.gov/science-research/planetary-science/earths-magnetosphere/
[stereographic]:https://en.wikipedia.org/wiki/Stereographic_projection
[planet Jupiter]:https://apod.nasa.gov/apod/ap231124.html

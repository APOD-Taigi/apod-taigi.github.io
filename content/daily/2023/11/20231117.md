---
title: Tī 格陵蘭 Qeqertaq 庄 ê 極光
date: 2023-11-17
publishdate: 2023-11-17T11:45:00+0800
tags: [極光, 永夜, 極夜, 北緯, 光害, 地磁風暴, 極光 kha-tián]
hero: https://apod.nasa.gov/apod/image/2311/lehtonen_dennisAuroraQeqertaq2_1200.jpg
summary: 這个 tī 格陵蘭島西部海岸 ê 偏僻庄頭，tī 2020 年 ê 時陣人口才 114 人。
categories: [podcast]
vocals: [阿錕]
---

{{% apod %}}

- 原始文章：[Nightlights in Qeqertaq](https://apod.nasa.gov/apod/ap231117.html)
- 影像來源 kah [版權][copyright]：[Dennis Lehtonen](https://denniina.com/)
- 拜六禮拜來看：[獅子座流星雨。](https://earthsky.org/astronomy-essentials/everything-you-need-to-know-leonid-meteor-shower/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clq4165dh01gu012m54wf3jq6" >}}

## [漢羅] Tī 格陵蘭 Qeqertaq 庄 ê 極光
[Tī Qeqertaq 庄][in Qeqertaq] 一般講來是無啥物光害問題。
這个 tī 格陵蘭島西部海岸 ê 偏僻庄頭，tī 2020 年 ê 時陣人口數才 114 ê 人爾。
就算是按呢，夜空中 ê 光猶是 leh 爍 leh 爍 leh。
[地球][During planet Earth's] 最近有較強 ê 地磁風暴。
11 月 6 號 ê 時陣，這寡美麗 ê 極光 kha-tián 就出現 tī [北極區 ê 天頂][over the arctic realm]。
這个北緯 70 度 ê 極區 tī 紲落來幾若禮拜，會開始變做 [極夜][polar night]，就是日頭規工攏袂 peh 起來 ê 暗暝。
這个予人精神 ê 北極光，就反射 tī Disko 灣 ê 海面上。
這个景色內底有一粒孤獨 ê 冰山，伊浮 tī [冰海頂懸 leh 行][across the icy sea]，去予海邊 ê 燈火照予光。

## [POJ] Tī Keh-lêng-lân Qeqertaq chng ê Ke̍k-kng
Tī Qeqertaq chng it-poaⁿ kóng-lâi sī bô siáⁿ-mih kng-hāi būn-tê.
Chit-ê tī Keh-lêng-lân tó se-pō͘ hái-hōaⁿ ê phian-phiah chng-thâu, tī 2020 nî ê sî-chūn jîn-kháu-sò͘ chiah 114 ê lâng niâ.
Tō-sǹg-sī án-ne, iā-khong-tiong ê kng iáu-sī leh sih leh sih leh.
Tē-kiû chòe-kīn ū khah kiông ê tē-chû hong-pō.
11 goe̍h 6 hō ê sî-chūn, chit-kóa bí-lē ê ke̍k-kng kha-tián tō chhut-hiān tī pak-ke̍k-khu ê thiⁿ-téng.
Chit-ê pak-ūi 70 tō͘ ê ke̍k-khu tī sòa-lo̍h-lâi kúi-nā lé-pài, ē khai-sí piàn-chò ke̍k-iā, to̍h-sī ji̍t-thâu kui-kang lóng bē peh--khí-lâi ê àm-mê.
Chit-ê hō͘ lâng cheng-sîn ê pak-ke̍k-kng, to̍h hoán-siā tī Disko oân ê hái-bīn-siōng.
Chit-ê kéng-sek lāi-té ū chi̍t-lia̍p ko͘-to̍k ê peng-soaⁿ, i phû tī peng-hái téng-koân leh kiâⁿ, khì hō͘ hái-piⁿ ê teng-hóe chiò hō͘ kng.

## [KIP] Tī Keh-lîng-lân Qeqertaq tsng ê Ke̍k-kng
Tī Qeqertaq tsng it-puann kóng-lâi sī bô siánn-mih kng-hāi būn-tê.
Tsit-ê tī Keh-lîng-lân tó se-pōo hái-huānn ê phian-phiah tsng-thâu, tī 2020 nî ê sî-tsūn jîn-kháu-sòo tsiah 114 ê lâng niâ.
Tō-sǹg-sī án-ne, iā-khong-tiong ê kng iáu-sī leh sih leh sih leh.
Tē-kiû tsuè-kīn ū khah kiông ê tē-tsû hong-pō.
11 gue̍h 6 hō ê sî-tsūn, tsit-kuá bí-lē ê ki̍k-kng kha-tián tō tshut-hiān tī pak-ki̍k-khu ê thinn-tíng.
Tsit-ê pak-uī 70 tōo ê ki̍k-khu tī suà-lo̍h-lâi kuí-nā lé-pài, ē khai-sí piàn-tsò ki̍k-iā, to̍h-sī ji̍t-thâu kui-kang lóng bē peh--khí-lâi ê àm-mê.
Tsit-ê hōo lâng tsing-sîn ê pak-ki̍k-kng, to̍h huán-siā tī Disko uân ê hái-bīn-siōng.
Tsit-ê kíng-sik lāi-té ū tsi̍t-lia̍p koo-to̍k ê ping-suann, i phû tī ping-hái tíng-kuân leh kiânn, khì hōo hái-pinn ê ting-hué tsiò hōo kng.

## [English] Nightlights in Qeqertaq
Light pollution is usually not a problem [in Qeqertaq][in Qeqertaq].
In western Greenland the remote coastal village boasted a population of 114 in 2020.
Lights still shine in its dark skies though.
[During planet Earth's][During planet Earth's] recent intense geomagnetic storm, on November 6 these beautiful curtains of aurora borealis fell [over the arctic realm][over the arctic realm].
On the eve of the coming weeks of [polar night][polar night] at 70 degrees north latitude, the inspiring display of northern lights is reflected in the waters of Disko Bay.
In this view from the isolated settlement a lone iceberg is illuminated by shore lights as it drifts [across the icy sea][across the icy sea].

## 詞彙學習

|漢羅|POJ|KIP|華語|English|
|-|-|-|-|-|
|極光|ke̍k-kng|ki̍k-kng|極光|aurora|
|永夜|éng-iā|íng-iā|永夜|polar night|
|極夜|ke̍k-iā|ki̍k-iā|永夜|polar night|
|北緯|pak-hūi|pak-huī|北緯|north latitude|
|光害|kng-hāi|kng-hāi|光害|light pollution|
|電磁風暴|tiān-chû hong-pō|tiān-tsû hong-pō|電磁風暴|geomagnetic storm|
|極光 kha-tián|ke̍k-kng kha-tián|ki̍k-kng kha-tián|極光窗簾|curtains of aurora|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[in Qeqertaq]:https://denniina.com/gallery/23-24
[During planet Earth's]:https://www.nasa.gov/image-article/nasa-sounding-rocket-launches-into-alaskan-aurora/
[over the arctic realm]:https://www.instagram.com/p/CzVRGZlMyu_/
[polar night]:https://www.timeanddate.com/astronomy/polar-night.html
[across the icy sea]:https://earthobservatory.nasa.gov/images/150801/thinning-of-the-northeast-greenland-ice-stream

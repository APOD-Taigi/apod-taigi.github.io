---
title: 太空站、日珥、太陽
date: 2023-11-19
publishdate: 2023-11-19T11:45:00+0800
tags: [太空站, 日珥, 太陽, 飛龍號, 太空船, 色球層, 國際太空站, ISS]
hero: https://apod.nasa.gov/apod/image/2311/IssSun_Ergun_960.jpg
summary: 這毋是太陽烏子！這是國際太空站 (ISS) tī 太陽面頭前行過ê時陣去予翕著 ê。
---

{{% apod %}}

- 原始文章：[Space Station, Solar Prominences, Sun](https://apod.nasa.gov/apod/ap231119.html)
- 影像來源 kah 版權：[Mehmet Ergün](https://www.mehmet-erguen.com/ueber-mich)
- 來追蹤 APOD ê Instagram：[Arabic](https://www.instagram.com/apod.arabic/), [English](https://www.instagram.com/astronomypicturesdaily/), [Persian](https://www.instagram.com/avastarapod/), [Portuguese](https://www.instagram.com/apodbrasil/), 抑是 [台文版](https://www.instagram.com/apod_taigi/)

- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 太空站、日珥、太陽
[這毋是][That's no] 太陽烏子啦！
這是 [國際太空站][International Space Station] (ISS) tī 太陽面頭前行過 ê 時陣去予翕著 ê。
若是 [太陽烏子][Sunspot]，to̍h 會有一个較暗 ê 中央 [本影][umbra] kah 一个較光 ê [半影][penumbra]，而且 [袂有天龍號太空船停 tī 遐][no Dragon capsules attached]。
毋閣，[ISS][ISS1] 是一个足複雜多變 ê 機械。
伊是 [人類][humanity] 歷史上上大 [上複雜][complicated spacecraft] ê 太空船之一。
而且，[太陽烏子踅][sunspots circle] [太陽][Sun]，[ISS][ISS2] 踅 [地球][Earth]。
Tùi [ISS][ISS3] 來講，ùi 太陽面頭前行過是一件真四常 ê 代誌。
伊每 90 分鐘踅地球一輾。
毋閣愛 ùi 一幅 [大張圖][great image] 內底提著伊 ê 位置、時間、kah 設備 ê 資訊，較無簡單。
[這張影像][featured picture] 是 kā 三張影像敆做伙，三張攏 tī 仝一位、差不多仝一个時間翕--ê。
第一張影像感光傷超過矣，煞翕著太陽面頂一寡足暗 ê [日珥][prominence]。
第二張影像感光無夠，煞翕著 [太陽色球層][Sun's chromosphere] ê 複雜花逝。
第三張影像是上困難翕著 ê，是翕著太空站 tī 無夠一秒鐘 ê 時間內底 [行過][shot across] 太陽面頭前。
咱若是 [斟酌來看][Close inspection] 太空站 ê [外形][silhouette]，to̍h 會看著停 tī 遐 ê [天龍號太空船][Dragon Crew capsule]。

## [POJ] Thài-khong-chām, Ji̍t-jíⁿ, Thài-iông
Che m̄-sī thài-iông o͘-chú la̍h!
Che sī Kok-chè-thài-khong-chām (ISS) tī thài-iông bīn-thâu-chêng kiâⁿ-kòe ê sî-chūn khì hō͘ hip--tio̍h-ê.
Nā-sī thài-iông o͘-chú, to̍h ē ū chi̍t-ê khah-àm ê tiong-ng pún-iáⁿ kah chi̍t-ê khah-kng ê pòaⁿ-iáⁿ, jî-chhiáⁿ bōe ū Thian-lêng-hō thài-khong-chûn thêng tī hiah.
M̄-koh, ISS sī chi̍t-ê chiok ho̍k-cha̍p to-piàn ê ki-hâi.
I sī jîn-lūi le̍k-sú-siōng siōng tōa siōng ho̍k-cha̍p ê thài-khong-chûn chi-it.
Jî-chhiáⁿ, thài-iông o͘-chú se̍h Thài-iông, ISS se̍h Tē-kiû.
Tùi ISS lâi-kóng, ùi thài-iông bīn-thâu-chêng kiâⁿ-kòe sī chit-kiāⁿ chin sù-siông ê tāi-chì.
I múi káu-cha̍p hun-cheng se̍h Tē-kiû chi̍t-liàn.
M̄-koh ài ùi chit-pak tōa tiuⁿ tô͘ lāi-té the̍h-tio̍h i ê ūi-tì, sî-kan, kah siat-pī ê chū-sìn, khah bô kán-tan.
Chit-tiuⁿ iáⁿ-siōng sī kā saⁿ-tiuⁿ iáⁿ-siōng kap chòe-hóe, saⁿ-tiuⁿ lóng tī kāng-chit-ūi, chha-put-to kāng chi̍t-ê sî-kan hip--ê.
Tē-it-tiuⁿ iáⁿ-siōng kám-kng siūⁿ chhiau-kòe ah, soah hip-tio̍h thài-iông bīn-téng chi̍t-kóa chiok-àm ê jī-jíⁿ.
Tē-jī-tiuⁿ iáⁿ-siōng kám-kng bô-kàu, soah hip-tio̍h thài-iông sek-kiû-chân ê ho̍k-cha̍p hoe-chōa.
Tē-saⁿ-tiuⁿ iáⁿ-siōng sī siōng khùn-lân hip-tio̍h ê, sī hip-tio̍h thài-khong-chām tī bô-kàu chi̍t-bió-cheng ê sî-kan lāi-té kiâⁿ-kòe thài-iông bīn-thâu-chêng.
Lán nā-sī chim-chiok lâi khòaⁿ thài-khong-chām ê gōa-hêng, to̍h ē khòaⁿ-tio̍h thêng tī hiah ê Thian-lêng-hō thài-khong-chûn.

## [KIP] Thài-khong-tsām, Ji̍t-jínn, Thài-iông
Tse m̄-sī thài-iông oo-tsú la̍h!
Tse sī Kok-tsè-thài-khong-tsām (ISS) tī thài-iông bīn-thâu-tsîng kiânn-kuè ê sî-tsūn khì hōo hip--tio̍h-ê.
Nā-sī thài-iông oo-tsú, to̍h ē ū tsi̍t-ê khah-àm ê tiong-ng pún-iánn kah tsi̍t-ê khah-kng ê puànn-iánn, jî-tshiánn buē ū Thian-lîng-hō thài-khong-tsûn thîng tī hiah.
M̄-koh, ISS sī tsi̍t-ê tsiok ho̍k-tsa̍p to-piàn ê ki-hâi.
I sī jîn-luī li̍k-sú-siōng siōng tuā siōng ho̍k-tsa̍p ê thài-khong-tsûn tsi-it.
Jî-tshiánn, thài-iông oo-tsú se̍h Thài-iông, ISS se̍h Tē-kiû.
Tuì ISS lâi-kóng, uì thài-iông bīn-thâu-tsîng kiânn-kuè sī tsit-kiānn tsin sù-siông ê tāi-tsì.
I muí káu-tsa̍p hun-tsing se̍h Tē-kiû tsi̍t-liàn.
M̄-koh ài uì tsit-pak tuā tiunn tôo lāi-té the̍h-tio̍h i ê uī-tì, sî-kan, kah siat-pī ê tsū-sìn, khah bô kán-tan.
Tsit-tiunn iánn-siōng sī kā sann-tiunn iánn-siōng kap tsuè-hué, sann-tiunn lóng tī kāng-tsit-uī, tsha-put-to kāng tsi̍t-ê sî-kan hip--ê.
Tē-it-tiunn iánn-siōng kám-kng siūnn tshiau-kuè ah, suah hip-tio̍h thài-iông bīn-tíng tsi̍t-kuá tsiok-àm ê jī-jínn.
Tē-jī-tiunn iánn-siōng kám-kng bô-kàu, suah hip-tio̍h thài-iông sik-kiû-tsân ê ho̍k-tsa̍p hue-tsuā.
Tē-sann-tiunn iánn-siōng sī siōng khùn-lân hip-tio̍h ê, sī hip-tio̍h thài-khong-tsām tī bô-kàu tsi̍t-bió-tsing ê sî-kan lāi-té kiânn-kuè thài-iông bīn-thâu-tsîng.
Lán nā-sī tsim-tsiok lâi khuànn thài-khong-tsām ê guā-hîng, to̍h ē khuànn-tio̍h thîng tī hiah ê Thian-lîng-hō thài-khong-tsûn.

## [English] Space Station, Solar Prominences, Sun
[That's no][That's no] sunspot.
It's the [International Space Station][International Space Station] (ISS) caught passing in front of the Sun.
[Sunspot][Sunspot]s, individually, have a dark central [umbra][umbra], a lighter surrounding [penumbra][penumbra], and [no Dragon capsules attached][no Dragon capsules attached].
By contrast, the [ISS][ISS1] is a complex and multi-spired mechanism, one of the largest and most [complicated spacecraft][complicated spacecraft] ever created by [humanity][humanity].
Also, [sunspots circle][sunspots circle] the [Sun][Sun], whereas the [ISS][ISS2] orbits the [Earth][Earth].
Transiting the Sun is not very unusual for the [ISS][ISS3], which orbits the Earth about every 90 minutes, but getting one's location, timing and equipment just right for a [great image][great image] is rare.
The [featured picture][featured picture] combined three images all taken from the same location and at nearly the same time.
One image -- overexposed -- captured the faint [prominence][prominence]s seen across the top of the Sun, a second image -- underexposed -- captured the complex texture of the [Sun's chromosphere][Sun's chromosphere], while the third image -- the hardest to get -- captured the space station as it [shot across][shot across] the Sun in a fraction of a second.
[Close inspection][Close inspection] of the space station's [silhouette][silhouette] even reveals a docked [Dragon Crew capsule][Dragon Crew capsule].

## 詞彙學習（漢羅/POJ/KIP/華語/English）
- 【日珥】ji̍t-jíⁿ/ji̍t-jínn/日珥/solar prominences
- 【太陽烏子】thài-iông o͘-chú/thài-iông oo-tsú/太陽黑子/sunspot
- 【本影】pún-iáⁿ/pún-iánn/本影/central umbra
- 【半影】pòaⁿ-iáⁿ/puànn-iánn/半影/penumbra
- 【國際太空站】Kok-chè-thài-khong-chām/Kok-tsè-thài-khong-tsām/國際太空站/International Space Station (ISS)
- 【色球層】sek-kiû-chân/sik-kiû-tsân/色球層/chromosphere
- 【天龍號太空船】Thian-lêng-hō thài-khong-chûn/Thian-lîng-hō thài-khong-tsûn/天龍號太空船/Dragon Crew capsule

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[That's no]:https://www.youtube.com/watch?v=8Nho44lGVV8
[International Space Station]:https://apod.nasa.gov/apod/ap160418.html
[Sunspot]:https://apod.nasa.gov/apod/ap051106.html
[umbra]:https://en.wikipedia.org/wiki/Sunspot
[penumbra]:https://apod.nasa.gov/apod/ap060909.html
[no Dragon capsules attached]:https://www.petsworld.in/blog/wp-content/uploads/2017/01/Pic-2.jpeg
[ISS1]:https://www.nasa.gov/mission_pages/station/main/index.html
[complicated spacecraft]:https://www.nytimes.com/2020/11/02/science/international-space-station-20-anniversary.html
[humanity]:https://apod.nasa.gov/apod/ap190818.html
[sunspots circle]:https://apod.nasa.gov/apod/ap141022.html
[Sun]:https://solarsystem.nasa.gov/solar-system/sun/overview/
[ISS2]:https://apod.nasa.gov/apod/ap161105.html
[Earth]:https://apod.nasa.gov/apod/ap070325.html
[ISS3]:https://apod.nasa.gov/apod/ap050729.html
[great image]:https://apod.nasa.gov/apod/ap170828.html
[featured picture]:https://www.instagram.com/p/COGbC01guiS/
[prominence]:https://apod.nasa.gov/apod/ap160306.html
[Sun's chromosphere]:https://nso.edu/for-public/sun-science/chromosphere/
[shot across]:https://apod.nasa.gov/apod/fap/image/2105/Chromosphere.mp4
[Close inspection]:https://buenavet.com/wp-content/uploads/2018/01/Cat_Fish_Bowl.jpg
[silhouette]:https://apod.nasa.gov/apod/ap140803.html
[Dragon Crew capsule]:https://en.wikipedia.org/wiki/SpaceX_Dragon_2

---
title: 美國 Kansas 州天頂 ê 陸捲螺
date: 2023-11-29
publishdate: 2023-11-29T11:45:00+0800
tags: [陸捲螺, 沙螺仔風, 火星, 捲螺仔風]
hero: https://apod.nasa.gov/apod/image/2311/LowerLandspout_Hannon_960.jpg
summary: 捲螺仔風內底敢會閣有一个捲螺仔風？一般講來是袂。
categories: [podcast]
vocals: [阿錕]
---

{{% apod %}}

- 原始文章：[A Landspout Tornado over Kansas](https://apod.nasa.gov/apod/ap231129.html)
- 影像來源 kah 版權：[Brad Hannon](https://www.instagram.com/bradhannon/)
- 超空間：[APOD 亂數產生器](https://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clqe1dji102p001ti2hzq69r6" >}}

## [漢羅] 美國 Kansas 州天頂 ê 陸捲螺
捲螺仔風內底敢會閣有一个捲螺仔風？
一般講來是袂。
OK，按呢若是一个較闊 ê [沙螺仔風][dust devil] 敢會藏一个捲螺仔風 tī 內底？
無可能，[因為][reason because] 捲螺仔風是 ùi 天頂來--ê，毋過沙螺仔風是 ùi 塗跤 [生出來--ê][rise up]。
這幅圖內底 ê 是 [陸捲螺][landspout]，是一款無四常 ê 捲螺仔風，出現 tī 足猛 ê [雷雨][thunderstorm] 邊仔。
[這張陸捲螺][featured landspout] 相片，是一个專門 leh 逐風暴 ê 愛好者，tī 2019 年 6 月 tī [美國][USA] [Kansas 州][Kansas] 翕著、認出來--ê。
[真正 ê 捲螺仔風][real tornado] 是 tī 中央，外圍彼輾 可能是中央捲螺仔風 [擲出來--ê 較大粒 ê 塗粉粒][large dust particles thrown out]。
到今為止，唯一咱知影會有捲螺仔風 ê 行星是 [地球][Earth]，毋過太陽表面 [嘛有][found] [kah 捲螺仔風 類似 ê 活動][tornado-like activity]，而且 [沙螺仔風][dust devils] tī [火星][Mars] 是定定有。

## [POJ] Bí-kok Kansas chiu thiⁿ-téng ê Lio̍k-kńg-lê
Kńg-lê-á-hong lāi-té kám-ē koh-ū chi̍t-ê kńg-lê-á-hong?
It-poaⁿ kóng-lâi sī bē.
OK, án-ne nā-sī chi̍t-ê khah khoah ê soa-lê-á-hong kám-ē chhàng chi̍t-ê kńg-lê-á-hong tī lāi-té?
Bô-khó-lêng, in-ūi kńg-lê-á-hong sī ùi thiⁿ-téng lâi--ê, m̄-koh soa-lê-á-hong sī ùi thô͘-kha seⁿ--chhut-lâi--ê.
Chit pak tô͘ lāi-té ê sī lio̍k-kńg-lê, sī chi̍t-khoán bô sù-siông ê kńg-lê-á-hong, chhut-hiān tī chiok mé ê lûi-hō͘ piⁿ-á.
Chit-tiuⁿ lio̍k-kńg-lê siòng-phìⁿ, sī chi̍t-ê choan-bûn leh jiok hong-pō ê ài-hóⁿ-chiá, tī 2019 nî 6 goe̍h tī Bí-kok Kansas chiu hip-tio̍h, jīn--chhut-lâi--ê.
Chin-chiàⁿ ê kńg-lê-á-hong sī tī tiong-ng, gōa-ûi hit liàn khó-lêng sī tiong-ng kńg-lê-á-hong tàn--chhut-lâi--ê khah tōa-lia̍p ê thô͘-hún-lia̍p.
Kàu-taⁿ ûi-chí, ûi-it lán chai-iáⁿ ē ū kńg-lê-á-hong ê kiâⁿ-chheⁿ sī Tē-kiû, m̄-koh Thài-iông piáu-bīn mā ū kah kńg-lê-á-hong lūi-sū ê oa̍h-tāng, jî-chhiáⁿ soa-lê-á-hong tī hóe-chheⁿ sī tiāⁿ-tiāⁿ ū.

## [KIP] Bí-kok Kansas tsiu thinn-tíng ê Lio̍k-kńg-lê
Kńg-lê-á-hong lāi-té kám-ē koh-ū tsi̍t-ê kńg-lê-á-hong?
It-puann kóng-lâi sī bē.
OK, án-ne nā-sī tsi̍t-ê khah khuah ê sua-lê-á-hong kám-ē tshàng tsi̍t-ê kńg-lê-á-hong tī lāi-té?
Bô-khó-lîng, in-uī kńg-lê-á-hong sī uì thinn-tíng lâi--ê, m̄-koh sua-lê-á-hong sī uì thôo-kha senn--tshut-lâi--ê.
Tsit pak tôo lāi-té ê sī lio̍k-kńg-lê, sī tsi̍t-khuán bô sù-siông ê kńg-lê-á-hong, tshut-hiān tī tsiok mé ê luî-hōo pinn-á.
Tsit-tiunn lio̍k-kńg-lê siòng-phìnn, sī tsi̍t-ê tsuan-bûn leh jiok hong-pō ê ài-hónn-tsiá, tī 2019 nî 6 gue̍h tī Bí-kok Kansas tsiu hip-tio̍h, jīn--tshut-lâi--ê.
Tsin-tsiànn ê kńg-lê-á-hong sī tī tiong-ng, guā-uî hit liàn khó-lîng sī tiong-ng kńg-lê-á-hong tàn--tshut-lâi--ê khah tuā-lia̍p ê thôo-hún-lia̍p.
Kàu-tann uî-tsí, uî-it lán tsai-iánn ē ū kńg-lê-á-hong ê kiânn-tshenn sī Tē-kiû, m̄-koh Thài-iông piáu-bīn mā ū kah kńg-lê-á-hong luī-sū ê ua̍h-tāng, jî-tshiánn sua-lê-á-hong tī hué-tshenn sī tiānn-tiānn ū.

## [English] A Landspout Tornado over Kansas
Could there be a tornado inside another tornado?
In general, no.
OK, but could there be a tornado inside a wider [dust devil][dust devil]?
No again, for one [reason because][reason because] tornados comes down from the sky, but dust devils [rise up][rise up] from the ground.
What is pictured is a [landspout][landspout], an unusual type of tornado known to occur on the edge of a violent [thunderstorm][thunderstorm].
The [featured landspout][featured landspout] was imaged and identified in [Kansas][Kansas], [USA][USA], in June 2019 by an experienced storm chaser.
The [real tornado][real tornado] is in the center, and the outer sheath was possibly created by [large dust particles thrown out][large dust particles thrown out] from the central tornado.
So far, the only planet known to create tornados is [Earth][Earth], although [tornado-like activity][tornado-like activity] has been [found][found] on the Sun and [dust devils][dust devils] are common on [Mars][Mars].

## 詞彙學習（漢羅/POJ/KIP/華語/English）
- 【捲螺仔風】kńg-lê-á-hong/kńg-lê-á-hong/龍捲風/tornado
- 【陸捲螺】lio̍k-kńg-lê/lio̍k-kńg-lê/陸龍捲/Landspout Tornado
- 【沙螺仔風】soa-lê-á-hong/sua-lê-á-hong/塵捲風/dust devil
- 【火星】hóe-chheⁿ/hué-tshenn/火星/Mars

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/3.0/

[dust devil]:https://youtu.be/4aswtt6Cobo
[reason because]:https://www.reddit.com/r/askscience/comments/78oaoc/is_there_a_fundamental_difference_between/
[rise up]:https://assets.puzzlefactory.com/puzzle/502/800/original.webp
[landspout]:https://en.wikipedia.org/wiki/Landspout
[thunderstorm]:https://apod.nasa.gov/apod/ap220116.html
[featured landspout]:https://www.instagram.com/p/B9SdnFAJpWU/
[Kansas]:https://en.wikipedia.org/wiki/Kansas
[USA]:https://en.wikipedia.org/wiki/United_States
[real tornado]:https://www.facebook.com/photo/?fbid=1136196520169464&set=a.205174699938322
[large dust particles thrown out]:https://www.washingtonpost.com/weather/2021/06/08/tall-tornado-denver-colorado/
[Earth]:https://spaceplace.nasa.gov/all-about-earth/
[tornado-like activity]:https://svs.gsfc.nasa.gov/11691/
[found]:https://apod.nasa.gov/apod/ap980429.html
[dust devils]:https://apod.nasa.gov/apod/ap150303.html
[Mars]:https://mars.nasa.gov/

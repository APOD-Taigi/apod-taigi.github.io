---
title: 木星衝附近 ê 木星立體影像
date: 2023-11-24
publishdate: 2023-11-24T11:45:00+0800
tags: [衝, 木星, 暗帶, 光區, 大紅班, 影格, 氣態巨行星, 捲螺仔旋, 光分, 天文單位]
hero: https://apod.nasa.gov/apod/image/2311/2023-11-17-1617_1632-Jupiter_Stereo1200.png
summary: 這兩張厝頂望遠鏡翕 ê 木星影像看起來是足清楚--ê。
categories: [podcast]
vocals: [阿錕]
---

{{% apod %}}

- 原始文章：[Stereo Jupiter near Opposition](https://apod.nasa.gov/apod/ap231124.html)
- 影像來源 kah [版權][copyright]：[Marco Lorenzi](https://www.glitteringlights.com/About/About-Me)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clq6xtjkq078h01w92dmf2vx8" >}}

## [漢羅] 木星衝附近 ê 木星立體影像
這兩張 [厝頂望遠鏡][rooftop telescope images] 翕--ê 木星影像看起來是足清楚--ê。
兩張攏是 tī 11 月 17 tiàm 新加坡翕--ê，這工是 [2023 年木星衝][Jupiter's 2023 opposition] 過了 2 禮拜後。
這粒大粒行星 tī 半暝 peh 去 lih 天頂，伊 kah 新加坡 ê 距離才 33.4 光分爾爾。
按呢差不多是 4 ê 天文單位 遐爾遠。
踅 tī 木星表面 ê [暗帶 kah 光區][dark belts and light zones] ê 細節是遮爾清楚，頂懸閣有 tī 這个大型世界內底 [白色雞卵型][whitish oval] ê 捲螺仔旋。
木星上有名 ê 大紅班猶是南半球上顯目 ê 標誌。
木星 ê 自轉是足緊--ê，10 點鐘踅一輾。
所以，咱若是 kā 影片內底差 15 分鐘 ê 兩張影格提出來，就是一組立體影像矣。
咱來看這張相片中央，兩粒目睭看對互相交叉 ê 方向，一直看到兩張獨立影像合做伙，你就會當看著太陽系內底上大粒 ê 氣態巨行星 ê 3D 影像。

## [POJ] Bo̍k-chheⁿ chhiong hù-kīn ê Bo̍k-chheⁿ li̍p-thé iáⁿ-siōng
Chit nn̄g tiuⁿ chhù-téng bōng-oán-kiàⁿ hip--ê Bo̍k-chheⁿ iáⁿ-siōng khòaⁿ-khí-lâi sī chok chheng-chhó--ê.
Nn̄g tiuⁿ lóng sī tī 11 goe̍h 17 tiàm Sin-ka-pho hip--ê, chit kang sī 2023 nî Bo̍k-chheⁿ chhiong kòe-liáu 2 lé-pài āu.
Che lia̍p tōa-lia̍p kiâⁿ-chhiⁿ tī pòaⁿ-mê peh-khì-lih thiⁿ-téng, i kah Sin-ka-pho ê kū-lī chiah 33.4 kng-hun niā-niā.
Án-ne chha-put-to sī 4 ê thian-bûn tan-ūi hiah-nī hn̄g.
Se̍h tī Bo̍k-chheⁿ piáu-bīn ê àm-tòa kah kng-khu ê sè-chiat sī chiah-nī chheng-chhó, téng-koân koh-ū tī chit-ê tōa-hêng sè-kài lāi-té ê pe̍h-sek ke-nn̄g-hêng ê kńg-lê-á-chn̄g.
Bo̍k-chheⁿ siōng ū-miâ ê tōa-âng-pan iáu-sī lâm-pòaⁿ-kiû siōng hiáⁿ-ba̍k ê phiau-chì.
Bo̍k-chheⁿ ê chū-choán sī chiok kín--ê, 10 tiám-cheng se̍h chi̍t liàn.
Só͘-í, lán nā-sī kā iáⁿ-phìⁿ lāi-té chha 15 hun-cheng ê nn̄g tiuⁿ iáⁿ keh the̍h--chhut-lâi, to̍h-sī chi̍t cho͘ li̍p-thé iáⁿ-siōng--ah.
Lán lâi-khòaⁿ chit-tiuⁿ siòng-phìⁿ tiong-ng, nn̄g lia̍p ba̍k-chiu khòaⁿ tùi hō͘-siong kau-chhe ê hong-hiòng, it-ti̍t khòaⁿ kàu nn̄g tiuⁿ to̍k-li̍p iáⁿ-siōng ha̍p chò-hóe, lí to̍h ē-tàng khòaⁿ-tio̍h Thài-iông-hē lāi-té siōng tōa-lia̍p ê khì-thài kū-kiâⁿ-chhiⁿ ê 3D iáⁿ-siōng.

## [KIP] Bo̍k-tshenn tshiong hù-kīn ê Bo̍k-tshenn li̍p-thé iánn-siōng
Tsit nn̄g tiunn tshù-tíng bōng-uán-kiànn hip--ê Bo̍k-tshenn iánn-siōng khuànn-khí-lâi sī tsok tshing-tshó--ê.
Nn̄g tiunn lóng sī tī 11 gue̍h 17 tiàm Sin-ka-pho hip--ê, tsit kang sī 2023 nî Bo̍k-tshenn tshiong kuè-liáu 2 lé-pài āu.
Tse lia̍p tuā-lia̍p kiânn-tshinn tī puànn-mê peh-khì-lih thinn-tíng, i kah Sin-ka-pho ê kū-lī tsiah 33.4 kng-hun niā-niā.
Án-ne tsha-put-to sī 4 ê thian-bûn tan-uī hiah-nī hn̄g.
Se̍h tī Bo̍k-tshenn piáu-bīn ê àm-tuà kah kng-khu ê sè-tsiat sī tsiah-nī tshing-tshó, tíng-kuân koh-ū tī tsit-ê tuā-hîng sè-kài lāi-té ê pe̍h-sik ke-nn̄g-hîng ê kńg-lê-á-tsn̄g.
Bo̍k-tshenn siōng ū-miâ ê tuā-âng-pan iáu-sī lâm-puànn-kiû siōng hiánn-ba̍k ê phiau-tsì.
Bo̍k-tshenn ê tsū-tsuán sī tsiok kín--ê, 10 tiám-tsing se̍h tsi̍t liàn.
Sóo-í, lán nā-sī kā iánn-phìnn lāi-té tsha 15 hun-tsing ê nn̄g tiunn iánn keh the̍h--tshut-lâi, to̍h-sī tsi̍t tsoo li̍p-thé iánn-siōng--ah.
Lán lâi-khuànn tsit-tiunn siòng-phìnn tiong-ng, nn̄g lia̍p ba̍k-tsiu khuànn tuì hōo-siong kau-tshe ê hong-hiòng, it-ti̍t khuànn kàu nn̄g tiunn to̍k-li̍p iánn-siōng ha̍p tsò-hué, lí to̍h ē-tàng khuànn-tio̍h Thài-iông-hē lāi-té siōng tuā-lia̍p ê khì-thài kū-kiânn-tshinn ê 3D iánn-siōng.

## [English] Stereo Jupiter near Opposition
Jupiter looks sharp in these two [rooftop telescope images][rooftop telescope images].
Both were captured on November 17 from Singapore, planet Earth, about two weeks after [Jupiter's 2023 opposition][Jupiter's 2023 opposition].
Climbing high in midnight skies the giant planet was a mere 33.4 light-minutes from Singapore.
That's about 4 astronomical units away.
Jupiter's planet girdling [dark belts and light zones][dark belts and light zones] are visible in remarkable detail, along with the giant world's [whitish oval][whitish oval] vortices.
Its signature [Great Red Spot][Great Red Spot] is still prominent in the south.
Jupiter rotates rapidly on its axis once every 10 hours.
So, based on video frames taken only 15 minutes apart, these images form a stereo pair.
Look at the center of the pair and cross your eyes until the separate images come together to see the [Solar System's ruling gas giant][Solar System's ruling gas giant] in 3D.

## 詞彙學習（漢羅/POJ/KIP/華語/English）
- 【衝】chhiong/tshiong/衝/Opposition
- 【木星】Bo̍k-chheⁿ/Bo̍k-tshenn/木星/Jupiter
- 【暗帶】àm-tòa/àm-tuà/帶/dark belt
- 【光區】kng-khu/kng-khu/區/light zones
- 【大紅班】tōa-âng-pan/tuā-âng-pan/大紅班/Great Red Spot
- 【影格】iáⁿ-keh/iánn-keh/一幀/video frames
- 【氣態巨行星】khì-thài kū-kiâⁿ-chheⁿ/khì-thài kū-kiânn-tshenn/氣態巨行星/gas giant
- 【捲螺仔旋】kńg-lê-á-chn̄g/kńg-lê-á-tsn̄g/漩渦/vortices
- 【光分】kng-hun/kng-hun/光分/light minute
- 【天文單位】thian-bûn tan-uī/thian-bûn tan-uī/天文單位/astronomical unit

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[rooftop telescope images]:https://www.glitteringlights.com/
[Jupiter's 2023 opposition]:https://apod.nasa.gov/apod/ap231103.html
[dark belts and light zones]:https://en.wikipedia.org/wiki/Atmosphere_of_Jupiter#Zones,_belts_and_jets
[whitish oval]:https://apod.nasa.gov/apod/ap211229.html
[Great Red Spot]:https://apod.nasa.gov/apod/ap220717.html
[Solar System's ruling gas giant]:https://science.nasa.gov/jupiter/

---
title: 仙女座星系 過去 kah 未來 ê 恆星
date: 2023-10-07
publishdate: 2023-10-07T11:45:00+0800
tags: [仙女座星系, M31, 捲螺仔星系, 捲螺仔手骨, 塗粉帶, 追蹤劑, 星際氣體]
hero: https://apod.nasa.gov/apod/image/2310/M31_HubbleSpitzerGendler_960.jpg
summary: 這張仙女座星系 ê 相片，毋若看會著恆星 tī 佗位，嘛看會著欲出世 ê 恆星會出現 tī 佗位。
---

{{% apod %}}

- 原始文章：[The Once and Future Stars of Andromeda](https://apod.nasa.gov/apod/ap231007.html)
- 影像來源：[NASA](https://www.nasa.gov/), [NSF](https://www.nsf.gov/), [NOAJ](https://www.nao.ac.jp/en/), [Hubble](https://www.nasa.gov/mission_pages/hubble/main/index.html), [Subaru](https://subarutelescope.org/en/), [Mayall](https://noirlab.edu/public/programs/kitt-peak-national-observatory/nicholas-mayall-4m-telescope/), [DSS](https://irsa.ipac.caltech.edu/data/DSS/), [Spitzer](https://www.spitzer.caltech.edu/); 影像處理 kah 版權：[Robert Gendler](http://www.robgendlerastropics.com/Biography2.html) & [Russell Croman](https://www.rc-astro.com/about.html)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 仙女座星系 過去 kah 未來 ê 恆星
這張仙女座星系 ê 相片，毋若看會著恆星 tī 佗位，嘛看會著欲出世 ê 恆星會出現 tī 佗位。
[仙女座星系][Andromeda Galaxy] M31 是一个 [捲螺仔星系][spiral galaxy]。
伊遮爾大閣遮爾媠，離咱干焦 250 萬 [光年][light-years] 爾爾。
[這張足心適][this intriguing composite] ê 仙女座星系相片，是 kā 太空觀測 kah 地面觀測 tī 可見光波段以內 kah 以外 ê 影像，疊做這張--ê。
[可見光][visible light] 看著--ê，是 M31 內底 ê 恆星。
白色 kah 藍色是 [Hubble][Hubble] 太空望遠鏡、[Subaru][Subaru] 地面望遠鏡、kah [Mayall][Mayall] 地面望遠鏡 ê 影像資料。
[紅外線][infrared light] 看著--ê，是 M31 內底，連鞭欲出世 ê 新恆星。
In 是柑仔色--ê，是 NASA [Spitzer 太空望遠鏡][Spitzer Space Telescope] ê 影像資料。
紅外線會當追蹤大型 [塗粉帶][lanes of dust t]。
塗粉帶會去予恆星加溫，伊綴 仙女座星系 ê 捲螺仔手骨咧行。
這寡 [塗粉][dust] 是星系內底 大量星際氣體 ê 追蹤劑。
這寡星際氣體，就是未來欲 [做新恆星][star formation] ê 原始材料。
仙女座星系 會 tī 未來 50 億年 ê 時間內，kah 咱 [銀河系][Milky Way Galaxy] [合併][merges] 做一个星系。
Tī 彼進前，這寡新恆星應該會 [先做出來][well before]，差不多 tī 紲落來幾若億年 ê 時間內。

## [POJ] Sian-lú-chō seng-hē kòe-khì kah bī-lâi ê hêng-chhiⁿ
Chit tiuⁿ Sian-lú-chō seng-hē ê siòng-phìⁿ, m̄-nā khòaⁿ-ē-tio̍h hêng-chhiⁿ tī to̍h ūi, mā khòaⁿ-ē-tio̍h beh chhut-sì ê hêng-chhiⁿ ē chhut-hiān tī to̍h-ūi.
Sian-lú-chō seng-hē M31 sī chi̍t ê kńg-lê-á seng-hē.
I chiah-nī tōa koh chiah-nī súi, lî lán kan-na 250 bān kng-nî niā-niā.
Chit tiuⁿ chiok sim-sek ê Sian-lú-chō seng-hē siòng-phìⁿ, sī kā thài-khong koan-chhek kah tē-bīn koan-chhek tī khó-kiàn-kng pho-tōaⁿ í-lâi kah í-gōa ê iáⁿ-siōng, tha̍h chò chit tiuⁿ--ê.
Khó-kiàn-kng khòaⁿ--tio̍h--ê, sī M31 lāi-té ê hêng-chhiⁿ.
Pe̍h-sek kah nâ-sek sī Hubble thài-khong bōng-oán-kiàⁿ, Subaru tē-bīn bōng-oán-kiàⁿ, kah Mayall tē-bīn bōng-oán-kiàⁿ ê iáⁿ-siōng chu-liāu.
Âng-gōa-sòaⁿ khòaⁿ--tio̍h--ê, sī M31 lāi-té, liâm-mi beh chhut-sì ê sin hêng-chhiⁿ.
In sī kam-á-sek--ê, sī NASA Spitzer thài-khong bōng-oán-kiàⁿ ê iáⁿ-siōng chu-liāu.
Âng-gōa-sòaⁿ ē-tàng tui-chong tōa-hêng thô͘-hún-tòa.
Thô͘-hún-tòa ē khì hō͘ hêng-chhiⁿ ka-ūn, i tòe Sian-lú-chō seng-hē ê kńg-lê-á chhiú-kut leh kiâⁿ.
Chit-kóa thô͘-hún sī seng-hē lāi-té tōa-liōng seng-chè-khì-thé ê tui-chong-che.
Chit-kóa seng-chè-khì-thé, to̍h sī bī-lâi beh chò sin hêng-chhiⁿ ê goân-sú châi-liāu.
Sian-lú-chō seng-hē ē tī bī-lâi 50 ek nî ê sî-kan lāi, kah lán Gîn-hô-hē ha̍p-pèng chò chi̍t ê seng-hē.
Tī he chìn-chêng, chit-kóa sin hêng-chhiⁿ èng-kai ē seng chò--chhut-lâi, chha-put-to tī sòa--lo̍h-lâi kúi-ā ek nî ê sî-kan lāi.

## [KIP] Sian-lú-tsō sing-hē kuè-khì kah bī-lâi ê hîng-tshinn
Tsit tiunn Sian-lú-tsō sing-hē ê siòng-phìnn, m̄-nā khuànn-ē-tio̍h hîng-tshinn tī to̍h uī, mā khuànn-ē-tio̍h beh tshut-sì ê hîng-tshinn ē tshut-hiān tī to̍h-uī.
Sian-lú-tsō sing-hē M̀1 sī tsi̍t ê kńg-lê-á sing-hē.
I tsiah-nī tuā koh tsiah-nī suí, lî lán kan-na 250 bān kng-nî niā-niā.
Tsit tiunn tsiok sim-sik ê Sian-lú-tsō sing-hē siòng-phìnn, sī kā thài-khong kuan-tshik kah tē-bīn kuan-tshik tī khó-kiàn-kng pho-tuānn í-lâi kah í-guā ê iánn-siōng, tha̍h tsò tsit tiunn--ê.
Khó-kiàn-kng khuànn--tio̍h--ê, sī M̀1 lāi-té ê hîng-tshinn.
Pe̍h-sik kah nâ-sik sī Hubble thài-khong bōng-uán-kiànn, Subaru tē-bīn bōng-uán-kiànn, kah Mayall tē-bīn bōng-uán-kiànn ê iánn-siōng tsu-liāu.
Âng-guā-suànn khuànn--tio̍h--ê, sī M̀1 lāi-té, liâm-mi beh tshut-sì ê sin hîng-tshinn.
In sī kam-á-sik--ê, sī NASA Spitzer thài-khong bōng-uán-kiànn ê iánn-siōng tsu-liāu.
Âng-guā-suànn ē-tàng tui-tsong tuā-hîng thôo-hún-tuà.
Thôo-hún-tuà ē khì hōo hîng-tshinn ka-ūn, i tuè Sian-lú-tsō sing-hē ê kńg-lê-á tshiú-kut leh kiânn.
Tsit-kuá thôo-hún sī sing-hē lāi-té tuā-liōng sing-tsè-khì-thé ê tui-tsong-tse.
Tsit-kuá sing-tsè-khì-thé, to̍h sī bī-lâi beh tsò sin hîng-tshinn ê guân-sú tsâi-liāu.
Sian-lú-tsō sing-hē ē tī bī-lâi 50 ik nî ê sî-kan lāi, kah lán Gîn-hô-hē ha̍p-pìng tsò tsi̍t ê sing-hē.
Tī he tsìn-tsîng, tsit-kuá sin hîng-tshinn ìng-kai ē sing tsò--tshut-lâi, tsha-put-to tī suà--lo̍h-lâi kuí-ā ik nî ê sî-kan lāi.

## [English] The Once and Future Stars of Andromeda
This picture of Andromeda shows not only where stars are now, but where stars will soon be.
Of course, the big, beautiful [Andromeda Galaxy][Andromeda Galaxy], M31, is a [spiral galaxy][spiral galaxy] -- and a mere 2.5 million [light-years][light-years] away.
Both space-based and ground-based observatories have been here combined to produce [this intriguing composite][this intriguing composite] image of Andromeda, at wavelengths both inside and outside normally visible light.
The [visible light][visible light] shows where M31's stars are now -- as highlighted in white and blue hues and imaged by the [Hubble][Hubble], [Subaru][Subaru], and [Mayall][Mayall] telescopes.
The [infrared light][infrared light] shows where M31's future stars will soon form -- as highlighted in orange hues and imaged by NASA's [Spitzer Space Telescope][Spitzer Space Telescope].
The infrared light tracks enormous [lanes of dust][lanes of dust e], warmed by stars, sweeping along Andromeda's spiral arms.
This [dust][dust] is a tracer of the galaxy's vast interstellar gas -- the raw material for future [star formation][star formation].
These new stars will likely form over the next hundred million years, surely [well before][well before] Andromeda [merges][merges] with our [Milky Way Galaxy][Milky Way Galaxy] in about 5 billion years.

## 詞彙學習（漢羅/POJ/KIP/華語/English）
- 【仙女座星系】Sian-lú-chō seng-hē/Sian-lú-tsō sing-hē/仙女座星系/the Andromeda Galaxy
- 【M31】M saⁿ-cha̍p-it/M sann-tsa̍p-it/M31/M31
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【捲螺仔手骨】kńg-lê-á chhiú-kut/kńg-lê-á tshiú-kut/螺旋手臂、旋臂/spiral arms
- 【塗粉帶】thô͘-hún-tòa/thôo-hún-tuà/灰塵帶/dust lane
- 【追蹤劑】tui-chong-che/tui-tsong-tse/追蹤劑/tracer
- 【星際氣體】seng-chè-khì-thé/sing-tsè-khì-thé/星際氣體/interstellar gas

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Andromeda Galaxy]:https://en.wikipedia.org/wiki/Andromeda_Galaxy
[spiral galaxy]:https://en.wikipedia.org/wiki/Spiral_galaxy
[light-years]:https://spaceplace.nasa.gov/light-year/en/
[this intriguing composite]:http://www.robgendlerastropics.com/M31-Spitzer-New-Mouseover-M.html
[visible light]:https://science.nasa.gov/ems/09_visiblelight
[Hubble]:https://www.nasa.gov/mission_pages/hubble/about
[Subaru]:https://subarutelescope.org/en/about/
[Mayall]:https://en.wikipedia.org/wiki/Nicholas_U._Mayall_Telescope
[infrared light]:https://science.nasa.gov/ems/07_infraredwaves
[Spitzer Space Telescope]:https://www.spitzer.caltech.edu/mission/mission-overview
[lanes of dust e]:https://apod.nasa.gov/apod/ap211117.html
[lanes of dust t]:https://apod.tw/daily/20211117/
[dust]:https://apod.nasa.gov/apod/ap030706.html
[star formation]:https://science.nasa.gov/astrophysics/focus-areas/how-do-stars-form-and-evolve
[well before]:https://newtownsquarevet.com/wp-content/uploads/2014/01/Scared-cat.jpg
[merges]:https://apod.nasa.gov/apod/ap120604.html
[Milky Way Galaxy]:https://solarsystem.nasa.gov/resources/285/the-milky-way-galaxy/

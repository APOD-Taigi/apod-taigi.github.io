---
title: 一欉日食樹仔
date: 2023-10-15
publishdate: 2023-10-15T11:45:00+0800
tags: [針孔透鏡, 食日, 日偏食, 日全食, 日環食, 火環日食]
hero: https://apod.nasa.gov/apod/image/2310/EclipseTree_Wyre_960.jpg
summary: 是哩！毋知恁兜 ê 樹仔敢會變做這形？
---

{{% apod %}}

- 原始文章：[An Eclipse Tree](https://apod.nasa.gov/apod/ap231015.html)
- 影像來源 kah 版權：[Shawn Wyre](mailto:papabear3861@sbcglobal.net)
- 相簿：[投稿到 APOD ê 日食相片](https://www.facebook.com/media/set/?set=a.312184138176837&type=3)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 一欉日食樹仔
是哩！毋知恁兜 ê 樹仔敢會變做這形？
你若是注意看這張相片 ê 塗跤，就會發現有足濟日食影像，這是 [昨昏日食][yesterday's solar eclipse] 透過樹仔做出來 ê 影像。
樹葉仔縫就親像是 [針孔][pinhole] 透鏡，每一空攏會做出 [偏食][eclipsed Sun] ê [日頭影像][small image]，投影 tī 另外一个方向。
這張相片是 tī [美國][USA] [德州][Texas] [Burleson][Burleson] 翕--ê。
昨昏 tī [美洲][Americas] ê 人攏有 [看著][treated] [日偏食][partial eclipse]，這个現象就是月娘 ùi 日頭面頭前行過。
Tī 地球 [狹狹 ê 日食帶][narrow band] 下底 ê 人，攏會當看著 [日環食][annular eclipse]，嘛會使 kā 叫做 [火環日食][ring-of-fire eclipse]。
這个時陣，月娘完全 [去予日頭包 tī 內底][engulfed by the Sun]，日光 ùi [月球外緣][Moon's edges] 射出來。
咱閣轉來 [上開始][lede] 彼个問題，恁兜 ê 樹仔毋但會當 [變做這形][do this]，而且逐擺拄著日食 ê 時陣，攏會變做這形。
明年 4 月 8 號，[北美洲][North America] 會當看著 [日全食][total solar eclipse]。

## [POJ] Chi̍t châng Ji̍t-si̍t Chhiū-á
Sī lih!
M̄-chai lín-tau ê chhiū-á kám-ē piàn-chò chit hêng?
Lí nā-sī chù-ì khòaⁿ chit-tiuⁿ siòng-phìⁿ ê thô͘-kha, to̍h ē hoat-hiān ū chiok chē ji̍t-si̍t iáⁿ-siōng, che-sī cha-hng ji̍t-si̍t thàu-kòe chhiū-á chò-chhut-lâi ê iáⁿ-siōng.
Chhiū-hio̍h-á-phāng tō chhin-chhiūⁿ sī chiam-kháng thàu-kiàⁿ, múi chi̍t khang lóng ē chò-chhut phian-si̍t ê ji̍t-thâu iáⁿ-siōng, tâu-iáⁿ tī lēng-gōa chi̍t-ê hong-hiòng.
Chit-tiuⁿ siòng-phìⁿ sī tī Bí-kok Tek-chiu Burleson hip--ê.
Cha-hng tī Bí-chiu ê lâng lóng-ū khòaⁿ-tio̍h ji̍t-phian-si̍t, chit-ê hiān-siōng to̍h sī goe̍h-niû ùi ji̍t-thâu bīn-thâu-chêng kiâⁿ-kòe.
Tī Tē-kiû e̍h-e̍h ê ji̍t-si̍t-tòa ē-té ê lâng, lóng ē-tàng khòaⁿ-tio̍h ji̍t khoân-si̍t, mā ē-sái kā kiò-chò hóe-khoân ji̍t-si̍t.
Chit-ê sî-chūn, goe̍h-niû oân-choân khì hō͘ ji̍t-thâu pau tī lāi-té, ji̍t-kng ùi Goe̍h-kiû gōa-iân siā--chhut-lâi.
Lán koh tńg-lâi siōng khai-sí hit-ê būn-tê, lín-tau ê chhiū-á m̄-nā ē-tàng piàn-chò chit hêng, jî-chhiáⁿ ta̍k-pái tú-tio̍h ji̍t-si̍t ê sî-chūn, lóng ē piàn-chò chit hêng.
Môa-nî 4 goe̍h 8 hō, Pak-bí-chiu ē-tàng khòaⁿ-tio̍h ji̍t-choân-si̍t.

## [KIP] Tsi̍t tsâng Ji̍t-si̍t Tshiū-á
Sī lih!
M̄-tsai lín-tau ê tshiū-á kám-ē piàn-tsò tsit hîng?
Lí nā-sī tsù-ì khuànn tsit-tiunn siòng-phìnn ê thôo-kha, to̍h ē huat-hiān ū tsiok tsē ji̍t-si̍t iánn-siōng, tse-sī tsa-hng ji̍t-si̍t thàu-kuè tshiū-á tsò-tshut-lâi ê iánn-siōng.
Tshiū-hio̍h-á-phāng tō tshin-tshiūnn sī tsiam-kháng thàu-kiànn, muí tsi̍t khang lóng ē tsò-tshut phian-si̍t ê ji̍t-thâu iánn-siōng, tâu-iánn tī līng-guā tsi̍t-ê hong-hiòng.
Tsit-tiunn siòng-phìnn sī tī Bí-kok Tik-tsiu Burleson hip--ê.
Tsa-hng tī Bí-tsiu ê lâng lóng-ū khuànn-tio̍h ji̍t-phian-si̍t, tsit-ê hiān-siōng to̍h sī gue̍h-niû uì ji̍t-thâu bīn-thâu-tsîng kiânn-kuè.
Tī Tē-kiû e̍h-e̍h ê ji̍t-si̍t-tuà ē-té ê lâng, lóng ē-tàng khuànn-tio̍h ji̍t khuân-si̍t, mā ē-sái kā kiò-tsò hué-khuân ji̍t-si̍t.
Tsit-ê sî-tsūn, gue̍h-niû uân-tsuân khì hōo ji̍t-thâu pau tī lāi-té, ji̍t-kng uì Gue̍h-kiû guā-iân siā--tshut-lâi.
Lán koh tńg-lâi siōng khai-sí hit-ê būn-tê, lín-tau ê tshiū-á m̄-nā ē-tàng piàn-tsò tsit hîng, jî-tshiánn ta̍k-pái tú-tio̍h ji̍t-si̍t ê sî-tsūn, lóng ē piàn-tsò tsit hîng.
Muâ-nî 4 gue̍h 8 hō, Pak-bí-tsiu ē-tàng khuànn-tio̍h ji̍t-tsuân-si̍t.

## [English] An Eclipse Tree
Yes, but can your tree do this?
If you look closely at the ground in the featured image, you will see many images of [yesterday's solar eclipse][yesterday's solar eclipse] -- created by a tree.
Gaps between tree leaves act like [pinhole][pinhole] lenses and each create a [small image][small image] of the partially [eclipsed Sun][eclipsed Sun] visible in the other direction.
The image was taken in [Burleson][Burleson], [Texas][Texas], [USA][USA].
Yesterday, people across the [Americas][Americas] were [treated][treated] to a [partial eclipse][partial eclipse] of the Sun, when the Moon moves in front of part of the Sun.
People in a [narrow band][yesterday's solar eclipse] of Earth were treated to an [annular eclipse][annular eclipse], also called a [ring-of-fire eclipse][ring-of-fire eclipse], when the Moon becomes completely [engulfed by the Sun][engulfed by the Sun] and sunlight streams around all of the [Moon's edges][Moon's edges].
In answer to the [lede][lede] question, your tree not only can [do this][do this], but _will_ do it every time that a visible solar eclipse passes overhead.
Next April 8, a deeper, [total solar eclipse][total solar eclipse] will move across [North America][North America].

## 詞彙學習（漢羅/POJ/KIP/華語/English）
- 【針孔透鏡】chiam-kháng thàu-kiàⁿ//針孔透鏡/pinhole lenses
- 【食日】si̍t-ji̍t/si̍t-ji̍t/食日/eclipsed Sun
- 【日偏食】ji̍t-phián-si̍t/ji̍t-phián-si̍t/日偏食/partial eclipse of the Sun
- 【日全食】ji̍t-choân-si̍t/ji̍t-tsuân-si̍t/日全食/total solar eclipse
- 【日環食】ji̍t-khoân-si̍t/ji̍t-khuân-si̍t/日環食/annular eclipse of the Sun
- 【火環日食】hóe-khoân ji̍t-si̍t/hué-khuân ji̍t-si̍t/火環日食/ring-of-fire eclipse

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[yesterday's solar eclipse]:https://science.nasa.gov/eclipses/future-eclipses/eclipse-2023/where-when
[pinhole]:https://www.jpl.nasa.gov/edu/learn/project/how-to-make-a-pinhole-camera/
[small image]:https://apod.nasa.gov/apod/ap001225.html
[eclipsed Sun]:https://spaceplace.nasa.gov/eclipse-snap/en/
[Burleson]:https://youtu.be/Gb6C87BeEaE
[Texas]:https://en.wikipedia.org/wiki/Texas
[USA]:https://en.wikipedia.org/wiki/United_States
[Americas]:https://en.wikipedia.org/wiki/Americas
[treated]:https://hiawasseevet.com/wp-content/uploads/2021/08/smiling-cat-for-web.jpg
[partial eclipse]:https://apod.nasa.gov/apod/ap191227.html
[narrow band]:https://science.nasa.gov/eclipses/future-eclipses/eclipse-2023/where-when
[annular eclipse]:https://apod.nasa.gov/apod/ap100122.html
[ring-of-fire eclipse]:https://apod.nasa.gov/apod/ap200615.html
[engulfed by the Sun]:https://apod.nasa.gov/apod/ap230910.html
[Moon's edges]:https://apod.nasa.gov/apod/ap230917.html
[lede]:https://www.thoughtco.com/how-to-write-a-great-lede-2074346
[do this]:https://apod.nasa.gov/apod/ap170320.html
[total solar eclipse]:https://science.nasa.gov/eclipses/future-eclipses/eclipse-2024/where-when/
[North America]:https://en.wikipedia.org/wiki/North_America

---
title: 沙漠天頂 ê 日食
date: 2023-10-01
publishdate: 2023-10-01T11:45:00+0800
tags: [火環日食, 日食, 日環食, 長株圓軌道, 食甚, 日食帶, 沙崙, 阿拉伯聯合大公國, 視寸尺]
hero: https://apod.nasa.gov/apod/image/2310/DesertEclipse_Daviron_960.jpg
summary: 看火環日食上好 ê 所在可能是 tī 沙漠。因為沙漠內底會閘著咱 ê 雲 kah 樹仔攏較少。
---

{{% apod %}}

- 原始文章：[A Desert Eclipse](https://apod.nasa.gov/apod/ap231001.html)
- 影像來源 kah 版權：[Maxime Daviron](http://maximedaviron.com/bio)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 沙漠天頂 ê 日食
看火環日食上好 ê 所在可能是 tī 沙漠。
因為沙漠內底會閘著咱 ê 雲 kah 樹仔攏較少。
所以有一陣攝影師，為著欲翕出現 tī 天頂 [這个特別日食][unusual eclipse] ê 清楚影像，in 就 tī 2019 年 12 月底 ê 時陣，去到 [阿拉伯聯合大公國][United Arab Emirates] ê [Rub al-Khali 沙漠][Rub al-Khali]，這是世界上大片 ê 沙漠。
這个 [火環日食][ring-of-fire eclipse] 就是日環食，是 [月球][the Moon] 行到伊踅 [地球][the Earth] ê 長株圓軌道離地球較遠 ê 所在，予伊 ê 視寸尺看起來傷細粒，按呢伊就無法度 kā [規粒日頭][the entire Sun] 閘去。
[日環食][annular eclipse] ê 食甚階段，日頭上外沿就會 ùi 月娘上外沿走出來，月娘看起來就親像是 giōng 欲 kā 日頭規粒閘去 ê 大烏斑。
攝影師知影講，[這个特別 ê 日食][This particular eclipse]，會 tī [日出了後無偌久][soon after sunrise] 就來到食甚 ê 階段。
等 in [揣著][seeking out] 焦燥拋荒 ê 所在，就開始翕相。
結果 [上趣味 ê 日食影像][interesting eclipse images]，是 [前景有一欉樹仔][a tree in the foreground]。
因為比起 [沙崙][sand dune]，樹仔閣較會當予這个超現實 ê 背景提供現實、比例尺、kah [材質][texture] ê 對照。
Tiàm [北美洲 kah 南美洲][North and South America] 狹狹 ê 日食帶內底 ê 人，tī 10 月 14 拜六這工，天氣若是袂䆀，就會 tī 天頂看著新 ê [火環][ring of fire] 日食。

## [POJ] Soa-bo̍k thiⁿ-téng ê Ji̍t-si̍t
Khòaⁿ hóe-khoân ji̍t-si̍t siōng-hó ê só͘-chāi khó-lêng sī tī soa-bo̍k.
In-ūi soa-bo̍k lāi-té ē cha̍h-tio̍h lán ê hûn kah chhiū-á lóng khah chió.
Só͘-í ū chi̍t-tīn liap-iáⁿ-su, ūi tio̍h-beh hip chhut-hiān tī thiⁿ-téng chit-ê te̍k-pa̍t ji̍t-si̍t ê chheng-chhó iáⁿ-siōng, in to̍h tī 2019 nî 12 goe̍h-té ê sî-chūn, khì-kàu A-lá-pek Liân-ha̍p Tōa-kong-kok ê Rub al Khali soa-bo̍k, che-sī sè-kài siōng tōa-phìⁿ ê soa-bo̍k.
Chit-ê hóe-khoân to̍h sī ji̍t-khoân-si̍t, sī Goe̍h-kiû kiâⁿ kàu i se̍h Tē-kiû ê tn̂g-tu-îⁿ kúi-tō lī Tē-kiû khah hn̄g ê só͘-chāi, hō͘ i ê sī-chhùn-chhioh khòaⁿ--khí-lâi siuⁿ sè-lia̍p, án-ne i to̍h bô-hoat-tō͘ kā kui-lia̍p ji̍t-thâu cha̍h khì.
Ji̍t-khoân-si̍t ê si̍t-sīm kai-tōaⁿ, ji̍t-thâu siōng gōa-iân to̍h ē ùi goe̍h-niû siōng gōa-iân cháu--chhut-lâi, goe̍h-niû khòaⁿ--khí-lâi to̍h chhin-chhiūⁿ sī giōng beh kā ji̍t-thâu kui-lia̍p cha̍h khì ê tōa o͘-pan.
liap-iáⁿ-su chai-iáⁿ kóng,chit-ê te̍k pa̍t-ê ji̍t-si̍t,ē tī ji̍t-chhut liáu-āu bô-gōa-kú tō lâi-kàu chia̍h sīm ê kai-tōaⁿ.
Tán in chhōe-tio̍h ta-sò pha-hng ê só͘-chāi, to̍h khai-sí hip-siòng.
Kiat-kó siōng chhù-bī ê ji̍t-si̍t iáⁿ-siōng, sī chiân-kéng ū chi̍t-châng chhiū-á.
In-ūi pí-khí soa-lūn, chhiū-á koh-khah ē-tàng hō͘ chit-ê chhiau-hiān-si̍t ê pōe-kéng thê-kiong hiān-si̍t, pí-lē-chhioh, kah châi-chit ê tùi-chiàu.
Tiàm Pak-bí-chiu kah Lâm-bí-chiu e̍h-e̍h ê ji̍t-si̍t-tòa lāi-té ê lâng, tī 10 goe̍h 14 pài-la̍k chit kang, thiⁿ-khì nā-sī bē-bái, to̍h ē tī thiⁿ-téng khòaⁿ-tio̍h sin ê hóe-khoân ji̍t-si̍t.

## [KIP] Sua-bo̍k thinn-tíng ê Ji̍t-si̍t
Khuànn hué-khuân ji̍t-si̍t siōng-hó ê sóo-tsāi khó-lîng sī tī sua-bo̍k.
In-uī sua-bo̍k lāi-té ē tsa̍h-tio̍h lán ê hûn kah tshiū-á lóng khah tsió.
Sóo-í ū tsi̍t-tīn liap-iánn-su, uī tio̍h-beh hip tshut-hiān tī thinn-tíng tsit-ê ti̍k-pa̍t ji̍t-si̍t ê tshing-tshó iánn-siōng, in to̍h tī 2019 nî 12 gue̍h-té ê sî-tsūn, khì-kàu A-lá-pik Liân-ha̍p Tuā-kong-kok ê Rub al Khali sua-bo̍k, tse-sī sè-kài siōng tuā-phìnn ê sua-bo̍k.
Tsit-ê hué-khuân to̍h sī ji̍t-khuân-si̍t, sī Gue̍h-kiû kiânn kàu i se̍h Tē-kiû ê tn̂g-tu-înn kuí-tō lī Tē-kiû khah hn̄g ê sóo-tsāi, hōo i ê sī-tshùn-tshioh khuànn--khí-lâi siunn sè-lia̍p, án-ne i to̍h bô-huat-tōo kā kui-lia̍p ji̍t-thâu tsa̍h khì.
Ji̍t-khuân-si̍t ê si̍t-sīm kai-tuānn, ji̍t-thâu siōng guā-iân to̍h ē uì gue̍h-niû siōng guā-iân tsáu--tshut-lâi, gue̍h-niû khuànn--khí-lâi to̍h tshin-tshiūnn sī giōng beh kā ji̍t-thâu kui-lia̍p tsa̍h khì ê tuā oo-pan.
liap-iánn-su tsai-iánn kóng,tsit-ê ti̍k pa̍t-ê ji̍t-si̍t,ē tī ji̍t-tshut liáu-āu bô-guā-kú tō lâi-kàu tsia̍h sīm ê kai-tuānn.
Tán in tshuē-tio̍h ta-sò pha-hng ê sóo-tsāi, to̍h khai-sí hip-siòng.
Kiat-kó siōng tshù-bī ê ji̍t-si̍t iánn-siōng, sī tsiân-kíng ū tsi̍t-tsâng tshiū-á.
In-uī pí-khí sua-lūn, tshiū-á koh-khah ē-tàng hōo tsit-ê tshiau-hiān-si̍t ê puē-kíng thê-kiong hiān-si̍t, pí-lē-tshioh, kah tsâi-tsit ê tuì-tsiàu.
Tiàm Pak-bí-tsiu kah Lâm-bí-tsiu e̍h-e̍h ê ji̍t-si̍t-tuà lāi-té ê lâng, tī 10 gue̍h 14 pài-la̍k chit kang, thinn-khì nā-sī bē-bái, to̍h ē tī thinn-tíng khuànn-tio̍h sin ê hué-khuân ji̍t-si̍t.

## [English] A Desert Eclipse
A good place to see a ring-of-fire eclipse, it seemed, would be from a desert.
In a desert, there should be relatively few obscuring clouds and trees.
Therefore late December of 2019, a group of photographers traveled to the [United Arab Emirates][United Arab Emirates] and [Rub al-Khali][Rub al-Khali], the largest continuous sand desert in world, to capture clear images of an [unusual eclipse][unusual eclipse] that would be passing over.
A [ring-of-fire eclipse][ring-of-fire eclipse] is an annular eclipse that occurs when [the Moon][the Moon] is far enough away on its elliptical orbit around [the Earth][the Earth] so that it appears too small, angularly, to cover [the entire Sun][the entire Sun].
At the maximum of an [annular eclipse][annular eclipse], the edges of the Sun can be seen all around the edges of the Moon, so that the Moon appears to be a dark spot that covers most -- but not all -- of the Sun.
[This particular eclipse][This particular eclipse], they knew, would peak [soon after sunrise][soon after sunrise].
After [seeking out][seeking out] such a dry and barren place, it turned out that some of the most [interesting eclipse images][interesting eclipse images] actually included [a tree in the foreground][a tree in the foreground], because, in addition to the [sand dune][sand dune]s, the tree gave the surreal background a contrasting sense of normalcy, scale, and [texture][texture].
On Saturday, October 14, a new [ring of fire][ring of fire] will be visible through clear skies from a thin swath crossing both [North and South America][North and South America].

## 詞彙學習（漢羅/POJ/KIP/華語/English）
- 【火環日食】hóe-khoân ji̍t-si̍t/hué-khuân ji̍t-si̍t/火環日食/ring-of-fire eclipse
- 【日環食】ji̍t-khoân-si̍t/ji̍t-khuân-si̍t/日環食/annular eclipse
- 【長株圓軌道】tn̂g-tu-îⁿ kúi-tō/tn̂g-tu-înn kuí-tō/橢圓軌道/elliptical orbit
- 【食甚】si̍t-sīm/si̍t-sīm/食甚/the maximum of an eclipse
- 【日食帶】ji̍t-si̍t-tòa/ji̍t-si̍t-tuà/日食帶/thin swath of eclipse
- 【沙崙】soa-lūn/sua-lūn/沙丘/dune
- 【阿拉伯聯合大公國】A-lá-pek Liân-ha̍p Tōa-kong-kok/A-lá-pik Liân-ha̍p Tuā-kong-kok/阿拉伯聯合大公國/United Arab Emirates
- 【視寸尺】sī-chhùn-chhioh/sī-tshùn-tshioh/視尺寸/angular size

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[United Arab Emirates]:https://en.wikipedia.org/wiki/United_Arab_Emirates
[Rub al-Khali]:https://en.wikipedia.org/wiki/Rub%27_al_Khali
[unusual eclipse]:https://apod.nasa.gov/apod/ap191228.html
[ring-of-fire eclipse]:https://apod.nasa.gov/apod/ap170301.html
[the Moon]:https://solarsystem.nasa.gov/moons/earths-moon/overview/
[the Earth]:https://solarsystem.nasa.gov/planets/earth/overview/
[the entire Sun]:https://solarsystem.nasa.gov/solar-system/sun/overview/
[annular eclipse]:https://starchild.gsfc.nasa.gov/docs/StarChild/questions/question6.html
[This particular eclipse]:https://en.wikipedia.org/wiki/Solar_eclipse_of_December_26,_2019
[soon after sunrise]:https://apod.nasa.gov/apod/ap191227.html
[seeking out]:https://www.facebook.com/media/set/?set=a.2313450158759190&type=3
[interesting eclipse images]:https://www.facebook.com/pg/APOD.Sky/photos/?tab=album&album_id=2313450158759190
[a tree in the foreground]:https://apod.nasa.gov/apod/ap181230.html
[sand dune]:https://apod.nasa.gov/apod/ap160119.html
[texture]:https://apod.nasa.gov/apod/ap170611.html
[ring of fire]:https://apod.nasa.gov/apod/ap030605.html
[North and South America]:https://en.wikipedia.org/wiki/Americas#/media/File:Americas_(orthographic_projection).svg

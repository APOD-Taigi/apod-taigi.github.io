---
title: 加拿大天頂 ê 極光幽靈
date: 2023-10-22
publishdate: 2023-10-22T11:45:00+0800
tags: [極光, 常綠樹, 酸素, 高能粒子, 頂層大氣, 萬聖節, 水沖]
hero: https://apod.nasa.gov/apod/image/2310/AuroraGhost_Takasaka_960.jpg
summary: 2013 年 tī 北半球加拿大某一个透早，若是有夠勇敢，tī 足寒 ê 暗暝行到外口看夜空，就有機會看著一个足特別 ê 極光。
---

{{% apod %}}

- 原始文章：[Ghost Aurora over Canada](https://apod.nasa.gov/apod/ap231022.html)
- 影像來源 kah 版權：[Yuichi Takasaka](http://www.blue-moon.ca/contact.html), [TWAN](https://twanight.org/profile/yuichi-takasaka/)
- 請你來鬥相共：[Professional-astronomer level guest writers and assistant editors for APOD](https://asterisk.apod.com/viewtopic.php?t=43388)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 加拿大天頂 ê 極光幽靈
是按怎這个極光看起來遮爾成你？
2013 年 tī 北半球 [加拿大][Canada] 某一个透早，你若是有夠勇敢，tī 足寒 ê 暗暝行到外口看夜空，就有機會看著一个足特別 ê 極光。
這个 [極光][aurora] 足成一項 [物件][shaped]，毋過是按怎會按呢？
天文攝影師 [翕著 ê][possibilities recorded] 這 2 个幽靈光影有成尪姨抑是早起的女神。
毋過你 [嘛會當 kā in 想做][feel free to suggest] [萬聖節][Halloween-enhanced] 內底 ê 角色。
毋管你是 [按怎想][pareidolic]，按怎解說，這張遮爾媠 ê 極光 [總是青色--ê][typical green]。
科學上嘛確定講，這是太空中 ê 高能粒子 kah [地球頂層大氣][Earth's upper atmosphere] ê [酸素][oxygen] 產生交互作用所引起 ê 現象。
Tī 影像下底，前景 ê 部份是堅凍 ê [Alexandra 水沖][Alexandra Falls]，中央有規片 ê [常綠樹][evergreen trees]。

## [POJ] Ka-ná-tà thiⁿ-téng ê Ke̍k-kng iu-lêng
Sī-án-chóaⁿ chit-ê ke̍k-kng khòaⁿ--khí-lâi chiah-nī sêng lí?
2013 nî tī pak-pòaⁿ-kiû Ka-ná-tà bó͘ chi̍t-ê thàu-chá, lí nā-sī ū-kàu ióng-kám, tī chiok kôaⁿ ê àm-mê kiâⁿ kàu gōa-kháu khòaⁿ iā khang, to̍h ū ki-hōe khòaⁿ-tio̍h chi̍t-ê chiok te̍k-pa̍t ê ke̍k-kng.
Chit-ê ke̍k-kng chiok sêng chi̍t-hāng mi̍h-kiāⁿ, m̄-koh sī án-nóa ē án-ne?
Thian-bûn liap-iáⁿ-su hip-tio̍h ê chit 2 ê iu-lêng kng-iáⁿ ū sêng ang-î ia̍h-sī chá-khí ê lú-sîn.
M̄-koh lí mā ē-tàng kā in siūⁿ chò Bān-sèng-cheh lāi-té ê kak-sek.
M̄-koán lí sī-án-nóa siūⁿ, án-chóaⁿ kái-soeh, chit-tiuⁿ chiah-nī súi ê ke̍k-kng chóng-sī chheⁿ-sek--ê.
Kho-ha̍k siōng mā khak-tēng kóng, che-sī thài-khong tiong ê ko-lêng lia̍p-chú kah Tē-kiû téng-chàn tāi-khì ê sàng-sò͘ sán-seng kau hō͘ chok-iōng só͘ ín-khí ê hiān-siōng.
Tī iáⁿ-siōng ē-té, chiân-kéng ê pō͘-hūn sī kian-tàng ê Alexandra chúi-chhiâng, tiong-ng ū kui-phiàn ê siông-le̍k-chhiū.

## [KIP] Ka-ná-tà thinn-tíng ê Ki̍k-kng iu-lîng
Sī-án-tsuánn tsit-ê ki̍k-kng khuànn--khí-lâi tsiah-nī sîng lí?
2013 nî tī pak-puànn-kiû Ka-ná-tà bóo tsi̍t-ê thàu-tsá, lí nā-sī ū-kàu ióng-kám, tī tsiok kuânn ê àm-mê kiânn kàu guā-kháu khuànn iā khang, to̍h ū ki-huē khuànn-tio̍h tsi̍t-ê tsiok ti̍k-pa̍t ê ki̍k-kng.
Tsit-ê ki̍k-kng tsiok sîng tsi̍t-hāng mi̍h-kiānn, m̄-koh sī án-nuá ē án-ne?
Thian-bûn liap-iánn-su hip-tio̍h ê tsit 2 ê iu-lîng kng-iánn ū sîng ang-î ia̍h-sī tsá-khí ê lú-sîn.
M̄-koh lí mā ē-tàng kā in siūnn tsò Bān-sìng-tseh lāi-té ê kak-sik.
M̄-kuán lí sī-án-nuá siūnn, án-tsuánn kái-sueh, tsit-tiunn tsiah-nī suí ê ki̍k-kng tsóng-sī tshenn-sik--ê.
Kho-ha̍k siōng mā khak-tīng kóng, tse-sī thài-khong tiong ê ko-lîng lia̍p-tsú kah Tē-kiû tíng-tsàn tāi-khì ê sàng-sòo sán-sing kau hōo tsok-iōng sóo ín-khí ê hiān-siōng.
Tī iánn-siōng ē-té, tsiân-kíng ê pōo-hūn sī kian-tàng ê Alexandra tsuí-tshiâng, tiong-ng ū kui-phiàn ê siông-li̍k-tshiū.

## [English] Ghost Aurora over Canada
What does this aurora look like to you?
While braving the cold to watch the skies above northern [Canada][Canada] early one morning in 2013, a most unusual aurora appeared.
The [aurora][aurora] definitely appeared to be [shaped][shaped] like _something_, but what?
Two ghostly [possibilities recorded][possibilities recorded] by the astrophotographer were "witch" and "goddess of dawn", but please [feel free to suggest][feel free to suggest] your own [Halloween-enhanced][Halloween-enhanced] impressions.
Regardless of fantastical [pareidolic][pareidolic] interpretations, the pictured aurora had a [typical green][typical green] color and was surely caused by the scientifically commonplace action of high-energy particles from space interacting with [oxygen][oxygen] in [Earth's upper atmosphere][Earth's upper atmosphere].
In the image foreground, at the bottom, is a frozen [Alexandra Falls][Alexandra Falls], while [evergreen trees][evergreen trees] cross the middle.

## 詞彙學習（漢羅/POJ/KIP/華語/English）
- 【極光】ke̍k-kng/ki̍k-kng/極光/aurora
- 【酸素】sàng-sò͘/sàng-sòo/氧/oxygen
- 【高能粒子】ko-lêng lia̍p-chú/ko-lîng lia̍p-tsú/高能粒子/high-energy particle
- 【頂層大氣】téng-chân tāi-khì/tíng-tsân tāi-khì/上層大氣/upper atmosphere
- 【常綠樹】siông-le̍k-chhiu/siông-li̍k-tshiu/長青樹/evergreen tree
- 【加拿大】Ka-ná-tà/Ka-ná-tà/加拿大/Canada
- 【萬聖節】Bān-sèng-cheh/Bān-sìng-tseh/萬聖節/Halloween
- 【水沖】chúi-chhiâng/tsuí-tshiâng/瀑布/falls

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Canada]:https://en.wikipedia.org/wiki/Canada
[aurora]:https://spaceplace.nasa.gov/aurora/en/
[shaped]:https://apod.nasa.gov/apod/ap161023.html
[possibilities recorded]:http://blue-moon.ca/2013feb.html
[feel free to suggest]:https://asterisk.apod.com/discuss_apod.php?date=231022
[Halloween-enhanced]:https://s-media-cache-ak0.pinimg.com/originals/b4/aa/bc/b4aabcab1b37ac44839687b434e1d938.jpg
[pareidolic]:https://en.wikipedia.org/wiki/Pareidolia
[typical green]:http://www.webexhibits.org/causesofcolor/4D.html
[oxygen]:http://periodic.lanl.gov/8.shtml
[Earth's upper atmosphere]:https://www.nasa.gov/image-article/earths-upper-atmosphere/
[Alexandra Falls]:https://www.youtube.com/watch?v=DioO92W6iaQ
[evergreen trees]:https://en.wikipedia.org/wiki/Evergreen

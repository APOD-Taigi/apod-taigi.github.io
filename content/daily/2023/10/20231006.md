---
title: Edwin Hubble 發現宇宙
date: 2023-10-06
publishdate: 2023-10-06T11:45:00+0800
tags: [宇宙, 銀河系, 天文大辯論, 仙女座星雲, 仙女座星系, 變光星, M31, 玻璃底片]
hero: https://apod.nasa.gov/apod/image/2310/HubbleVarOrig_Carnegie_960.jpg
summary: 咱 ê 宇宙是有偌大？這个問題 tī 1920 年代，是所有天文問題內底，2 个上有名 ê 天文學家 leh 爭 ê 問題，這就是歷史上有名 ê「天文大辯論」。
---

{{% apod %}}

- 原始文章：[Edwin Hubble Discovers the Universe](https://apod.nasa.gov/apod/ap231006.html)
- 影像來源 kah [版權][copyright]：致謝 [Carnegie Institution for Science](https://obs.carnegiescience.edu/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] Edwin Hubble 發現宇宙
咱 ê 宇宙是有偌大？
這个問題 tī 1920 年代，是 [所有天文問題內底][among others]，2 个上有名 ê 天文學家 leh 諍 ê 問題，這就是歷史上有名 ê「[天文大辯論][astronomy's Great Debate]」。
有足濟天文學家相信講，咱 ê [銀河系][Milky Way Galaxy] 就是規个宇宙。
毋過其他天文學家認為，咱 ê 銀河系 是所有星系內底 ê [其中一个][one of many]。
Tī「[大辯論][Great Debate]」內底，每一个論點攏講較足詳細--ê，毋過無共識。
這个答案一直到 3 年後，tī [仙女座星雲][Andromeda Nebula] 內底揣著一粒變光星，才解決。
這張相片就是證明這个答案 ê [原始玻璃底片，經過數位方式重新處理 ê 結果][original glass discovery plate digitally reproduced here]。
[Edwin Hubble][Edwin Hubble] 比較無仝張影像，注意著這个 [光點 ê 強度會變化][spot varied]，煞 tī 1923 年 10 月 6 號 ê 時陣，tī 玻璃底片頂懸寫一字「變！(VAR!)」。
Hubble 知影上好 ê 解說就是，這个光點是 tī 遙遠所在 ê 變光星。
所以 M31 應該是 [仙女座星系][Andromeda _Galaxy_] 才著，可能 kah 咱銀河系有成。
[這張][featured image] tī 100 年前做記號 ê 影像可能毋是蓋媠，毋過變光星 ê 紀錄 拍開人類智識 ê 窗仔門。
這是頭一擺咱知影講，[咱 ê 宇宙是大甲毋是款][surprisingly vast cosmos]。

## [POJ] Edwin Hubble hoat-hiān Ú-tiū
Lán ê ú-tiū sī ū gōa tōa?
Chit-ê būn-tê tī 1920 nî-tāi, sī só͘-ū thian-bûn būn-tê lāi-té, 2 ê siōng ū-miâ ê thian-bûn ha̍k-ka leh chiⁿ ê būn-tê, che tio̍h-sī le̍k-sú-siōng ū-miâ ê “Thian-bûn Tōa-piān-lūn”.
Ū chiok chē thian-bûn ha̍k-ka siong-sìn kóng, lán ê Gîn-hô-hē to̍h-sī kui-ê ú-tiū.
M̄-koh kî-thaⁿ thian-bûn ha̍k-ka jīn-ûi, lán ê Gîn-hô-hē sī só͘-ū seng-hē lāi-té ê kî-tiong chi̍t-ê.
Tī “Tōa-piān-lūn” lāi-té, múi chi̍t-ê lūn-tiám lóng kóng khah chiok siông-sè--ê, m̄-koh bô kiōng-sek.
Chit-ê tap-àn it-ti̍t kàu 3 nî āu, tī Sian-lú-chō seng-hûn lāi-té chhōe-tio̍h chi̍t-lia̍p piàn-kng-chheⁿ, chiah kái-koat.
Chit-tiuⁿ siòng-phìⁿ to̍h sī chèng-bêng chit-ê tap-àn ê goân-sú po-lê té-phìⁿ, keng-kòe sò͘-ūi hong-sek tiông-sin chhú-lí ê kiat-kó.
Edwin Hubble pí-kàu bô-kâng tiuⁿ iáⁿ-siōng, chù-ì tio̍h chit-ê kng-tiám ê kiông-tō͘ ē piàn-hòa, soah tī 1923 nî 10 goe̍h 6 hō ê sî-chūn, tī po-lê té-phìⁿ téng-koân siá chi̍t jī “Piàn! (VAR!)”.
Hubble chai-iáⁿ siōng-hó ê kái-soeh to̍h sī, chit-ê kng-tiám sī iâu-oán só͘-chāi ê piàn-kng-chheⁿ.
Só͘-í M31 eng-kai sī Sian-lú-chō Seng-hē chiah tio̍h, khó-lêng kah lán Gîn-hô-hē ū sêng.
Chit-tiuⁿ tī 100 nî-chêng chò kì-hō ê iáⁿ-siōng khó-lêng m̄-sī kài súi, m̄-koh piàn-kng-chheⁿ ê kì-lo̍k phah-khui jîn-lūi tì-sek ê thang-á-mn̂g.
Che sī thâu-chi̍t-pái lán chai-iáⁿ kóng, lán ê ú-tiū sī tōa kah m̄-sī-khoán.

## [KIP] Edwin Hubble huat-hiān Ú-tiū
Lán ê ú-tiū sī ū guā tuā?
Tsit-ê būn-tê tī 1920 nî-tāi, sī sóo-ū thian-bûn būn-tê lāi-té, 2 ê siōng ū-miâ ê thian-bûn ha̍k-ka leh tsinn ê būn-tê, tse tio̍h-sī li̍k-sú-siōng ū-miâ ê “Thian-bûn Tuā-piān-lūn”.
Ū tsiok tsē thian-bûn ha̍k-ka siong-sìn kóng, lán ê Gîn-hô-hē to̍h-sī kui-ê ú-tiū.
M̄-koh kî-thann thian-bûn ha̍k-ka jīn-uî, lán ê Gîn-hô-hē sī sóo-ū sing-hē lāi-té ê kî-tiong tsi̍t-ê.
Tī “Tuā-piān-lūn” lāi-té, muí tsi̍t-ê lūn-tiám lóng kóng khah tsiok siông-sè--ê, m̄-koh bô kiōng-sik.
Tsit-ê tap-àn it-ti̍t kàu 3 nî āu, tī Sian-lú-tsō sing-hûn lāi-té tshuē-tio̍h tsi̍t-lia̍p piàn-kng-tshenn, tsiah kái-kuat.
Tsit-tiunn siòng-phìnn to̍h sī tsìng-bîng tsit-ê tap-àn ê guân-sú po-lê té-phìnn, king-kuè sòo-uī hong-sik tiông-sin tshú-lí ê kiat-kó.
Edwin Hubble pí-kàu bô-kâng tiunn iánn-siōng, tsù-ì tio̍h tsit-ê kng-tiám ê kiông-tōo ē piàn-huà, suah tī 1923 nî 10 gue̍h 6 hō ê sî-tsūn, tī po-lê té-phìnn tíng-kuân siá tsi̍t jī “Piàn! (VAR!)”.
Hubble tsai-iánn siōng-hó ê kái-sueh to̍h sī, tsit-ê kng-tiám sī iâu-uán sóo-tsāi ê piàn-kng-tshenn.
Sóo-í M31 ing-kai sī Sian-lú-tsō Sing-hē tsiah tio̍h, khó-lîng kah lán Gîn-hô-hē ū sîng.
Tsit-tiunn tī 100 nî-tsîng tsò kì-hō ê iánn-siōng khó-lîng m̄-sī kài suí, m̄-koh piàn-kng-tshenn ê kì-lo̍k phah-khui jîn-luī tì-sik ê thang-á-mn̂g.
Tse sī thâu-tsi̍t-pái lán tsai-iánn kóng, lán ê ú-tiū sī tuā kah m̄-sī-khuán.

## [English] Edwin Hubble Discovers the Universe
How big is our universe?
This question, [among others][among others], was debated by two leading astronomers in 1920 in what has since become known as [astronomy's Great Debate][astronomy's Great Debate].
Many astronomers then believed that our [Milky Way Galaxy][Milky Way Galaxy] was the entire universe.
Many others, though, believed that our galaxy was just [one of many][one of many].
In the [Great Debate][Great Debate], each argument was detailed, but no consensus was reached.
The answer came over three years later with the detected variation of single spot in the [Andromeda Nebula][Andromeda Nebula], as shown on the [original glass discovery plate digitally reproduced here][original glass discovery plate digitally reproduced here].
When [Edwin Hubble][Edwin Hubble] compared images, he noticed that this [spot varied][spot varied], and on October 6, 1923 wrote "VAR!" on the plate.
The best explanation, Hubble knew, was that this spot was the [image of a variable star][image of a variable star] that was very far away.
So M31 was really the [Andromeda _Galaxy_][Andromeda _Galaxy_] \-- a galaxy possibly similar to our own.
Annotated 100 years ago, the [featured image][featured image] may not be pretty, but the variable spot on it opened a window through which humanity gazed knowingly, for the first time, into a [surprisingly vast cosmos][surprisingly vast cosmos].

## 詞彙學習（漢羅/POJ/KIP/華語/English）
- 【宇宙】ú-tiū/ú-tiū/宇宙/universe
- 【銀河系】Gîn-hô-hē/Gîn-hô-hē/銀河系/Milky Way Galaxy
- 【天文大辯論】Thian-bûn Tōa-piān-lūn/Thian-bûn Tuā-piān-lūn/天文大辯論/astronomy's Great Debate
- 【仙女座星雲】Sian-lú-chō Seng-hûn/Sian-lú-tsō Sing-hûn/仙女座星雲/Andromeda Nebula
- 【仙女座星系】Sian-lú-chō Seng-hē/Sian-lú-tsō Sing-hē/仙女座星系/Andromeda Galaxy
- 【變光星】piàn-kng-chheⁿ/piàn-kng-tshenn/變光星/variable star
- 【玻璃底片】po-lê té-phìⁿ/po-lê té-phìnn/玻璃底片/glass plate

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[among others]:http://adsbit.harvard.edu/cgi-bin/nph-iarticle_query?1995PASP%2E%2E107%2E1133T
[astronomy's Great Debate]:https://apod.nasa.gov/debate/debate100th.html
[Milky Way Galaxy]:https://solarsystem.nasa.gov/resources/285/the-milky-way-galaxy/
[one of many]:https://apod.nasa.gov/apod/ap020901.html
[Great Debate]:https://en.wikipedia.org/wiki/Great_Debate_(astronomy)
[Andromeda Nebula]:https://apod.nasa.gov/apod/ap170303.html
[original glass discovery plate digitally reproduced here]:https://obs.carnegiescience.edu/PAST/M31var
[Edwin Hubble]:https://en.wikipedia.org/wiki/Edwin_Hubble
[spot varied]:https://apod.nasa.gov/apod/ap960406.html
[image of a variable star]:https://hubblesite.org/contents/media/images/2011/15/2851-Image.html
[Andromeda _Galaxy_]:https://apod.nasa.gov/apod/ap190909.html
[featured image]:https://obs.carnegiescience.edu/PAST/M31var
[surprisingly vast cosmos]:https://apod.nasa.gov/apod/ap200405.html

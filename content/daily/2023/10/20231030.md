---
title: 幽靈星雲 ê 反射光
date: 2023-10-30
publishdate: 2023-10-30T11:45:00+0800
tags: [幽靈星雲, 仙王座, 銀河盤, 爍光, 分子雲複合體, VdB 141, Sh2-136, 恆星形成, 核心崩塌, 反射星雲]
hero: https://apod.nasa.gov/apod/fap/image/2310/GhostNebula_Jarzyna_960.jpg
summary: 這幅星際星場內底 ê 恆星 kah 塗粉，敢有啥物形體予你感覺足趣味--ê？
---

{{% apod %}}

- 原始文章：[Reflections of the Ghost Nebula](https://apod.nasa.gov/apod/ap231030.html)
- 影像來源 kah [版權][copyright]：
- 宇宙導覽：[APOD 亂數產生器](https://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 幽靈星雲 ê 反射光
這幅星際星場內底 ê 恆星 kah 塗粉，敢有啥物形體予你感覺足趣味--ê？
這規片闊莽莽、反射恆星光 ê 雲，就敢若是有寶石 tī 內底仝款，伊就浮 tī 皇家星座仙王座 ê 夜空。
這寡敢若幻影 ê 幽靈離地球厝邊隔壁猶足遠--ê，in 就 tī 銀河盤內底，仙王座爍光分子雲複合體 ê 邊緣，離咱有 1200 光年遠。
Tī 這幅圖下底 ê 幽靈星雲，編號是 VdB 141 抑是 Sh2-136。
伊有超過 2 光年大，是比其他奇奇怪怪 ê 組合體較光。
反射星雲內底閣看會著 早期恆星形成過程中，實密核心崩塌 ê 明確痕跡。

## [POJ] Iu-lêng Seng-hûn ê hoán-siā kng
Chit pak seng-chè seng-tiûⁿ lāi-té ê hêng-chheⁿ kah thô͘-hún, kám-ū siáⁿ-mih hêng-thé hō͘ lí kám-kak chiok chhù-bī--ê?
Che kui-phìⁿ khoah-bóng-bóng, hoán-siā hêng-chheⁿ-kng ê hûn, to̍h káⁿ-nā sī ū pó-chio̍h tī lāi-té kāng-khoán, i to̍h phû tī hông-ka seng-chō Sian-ông-chō ê iā-khong.
Chit kóa káⁿ-ná hoàn-iáⁿ ê iu-lêng lī Tē-kiû chhù-piⁿ-keh-piah iáu chiok hn̄g--ê, in to̍h tī Gîn-hô-pôaⁿ lāi-té, Sian-ông-chō sih-kng hun-chú-hûn ho̍k-ha̍p-thé ê pian-iân, lī lán ū 1200 kng-nî hn̄g.
Tī chit pak tô͘ ē-té ê Iu-lêng Seng-hûn, pian-hō sī VdB 141 ia̍h-sī Sh2 136.
I ū chhiau-kòe 2 kng-nî tōa, sī pí kî-thaⁿ kî-kî-koài-koài ê cho͘-ha̍p-thé khah kng.
Hoán-siā seng-hûn lāi-té koh khòaⁿ-ē-tio̍h chá-kî hêng-chheⁿ hêng-sêng kòe-têng-tiong, cha̍t-ba̍t he̍k-sim pang-lap ê bêng-khak hûn-jiah.

## [KIP] Iu-lîng Sing-hûn ê huán-siā kng
Tsit pak sing-tsè sing-tiûnn lāi-té ê hîng-tshenn kah thôo-hún, kám-ū siánn-mih hîng-thé hōo lí kám-kak tsiok tshù-bī--ê?
Tse kui-phìnn khuah-bóng-bóng, huán-siā hîng-tshenn-kng ê hûn, to̍h kánn-nā sī ū pó-tsio̍h tī lāi-té kāng-khuán, i to̍h phû tī hông-ka sing-tsō Sian-ông-tsō ê iā-khong.
Tsit kuá kánn-ná huàn-iánn ê iu-lîng lī Tē-kiû tshù-pinn-keh-piah iáu tsiok hn̄g--ê, in to̍h tī Gîn-hô-puânn lāi-té, Sian-ông-tsō sih-kng hun-tsú-hûn ho̍k-ha̍p-thé ê pian-iân, lī lán ū 1200 kng-nî hn̄g.
Tī tsit pak tôo ē-té ê Iu-lîng Sing-hûn, pian-hō sī VdB 141 ia̍h-sī Sh2 136.
I ū tshiau-kuè 2 kng-nî tuā, sī pí kî-thann kî-kî-kuài-kuài ê tsoo-ha̍p-thé khah kng.
Huán-siā sing-hûn lāi-té koh khuànn-ē-tio̍h tsá-kî hîng-tshenn hîng-sîng kuè-tîng-tiong, tsa̍t-ba̍t hi̍k-sim pang-lap ê bîng-khak hûn-jiah.

## [English] Reflections of the Ghost Nebula
Do any shapes seem to jump out at you from this interstellar field of stars and dust?
The [jeweled][jeweled] expanse, filled with faint, starlight-reflecting clouds, drifts through the night in the royal constellation of [Cepheus][Cepheus].
Far from your own neighborhood on planet [Earth][Earth], these [ghostly apparition][ghostly apparition]s lurk along the plane of the Milky Way at the edge of the [Cepheus Flare][Cepheus Flare] molecular cloud complex some 1,200 [light-years][light-years] away.
Over two [light-year][light-years]s across and brighter than the other spooky [chimera][chimera]s, [VdB 141 or Sh2-136][VdB 141 or Sh2-136] is also known as the [Ghost Nebula][Ghost Nebula], seen toward the bottom of the [featured image][featured image].
Within the [reflection nebula][reflection nebula] are the telltale signs of dense cores [collapsing][collapsing] in the early [stages][stages] of star formation.

## 詞彙學習（漢羅/POJ/KIP/華語/English）
- 【幽靈星雲】Iu-lêng Seng-hûn/Iu-lîng Sing-hûn/幽靈星雲/Ghost Nebula
- 【仙王座】Sian-ông-chō/Sian-ông-tsō/仙王座/Cepheus
- 【銀河盤】Gîn-hô-pôaⁿ/Gîn-hô-puânn/銀河盤/plane of he Milky Way
- 【爍光】sih-kng/sih-kng/閃焰/flare
- 【分子雲複合體】hun-chú-hûn hok-ha̍p-thé/hun-tsú-hûn hok-ha̍p-thé/分子雲複合體/molecular cloud complex
- 【恆星形成】hêng-chheⁿ hêng-sêng/hîng-tshenn hîng-sîng/恆星形成/star formation
- 【核心崩塌】he̍k-sim pang-lap/hi̍k-sim pang-lap/核心崩塌/core collapse
- 【反射星雲】hoán-siā seng-hûn/huán-siā sing-hûn/反射星雲/reflection nebula
- 【VdB 141】VdB it-sù-it/VdB it-sù-it/VdB 141/VdB 141
- 【Sh2-136】Sh jī it-sam-lio̍k/Sh jī it-sam-lio̍k/Sh2-136/Sh2-136

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[jeweled]:https://apod.nasa.gov/apod/ap191013.html
[Cepheus]:https://www.dibonsmith.com/cep_con.htm
[Earth]:https://science.nasa.gov/earth/
[ghostly apparition]:https://i.pinimg.com/736x/eb/62/1a/eb621ac58b9948269119f140ca2f8feb.jpg
[Cepheus Flare]:http://arxiv.org/abs/0809.4761
[light-years]:https://spaceplace.nasa.gov/light-year/en/
[light-year]:https://spaceplace.nasa.gov/light-year/en/
[chimera]:https://en.wikipedia.org/wiki/Chimera_(mythology)
[VdB 141 or Sh2-136]:https://en.wikipedia.org/wiki/Ghost_Nebula
[Ghost Nebula]:https://noirlab.edu/public/images/noao-vdb141/
[featured image]:http://www.astrobogdan.pl/nebulae/vdb-141-the-ghost-nebula-in-cepheus/
[reflection nebula]:https://en.wikipedia.org/wiki/Reflection_nebula
[collapsing]:https://www.jpl.nasa.gov/news/a-ghostly-trio-from-nasas-spitzer-space-telescope
[stages]:https://ui.adsabs.harvard.edu/abs/2009ApJS..185..451K/abstract

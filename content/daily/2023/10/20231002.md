---
title: 懸解析度 ê 紅色精靈
date: 2023-10-02
publishdate: 2023-10-02T11:45:00+0800
tags: [紅色精靈, 正電雲對地爍爁, 離子氣體球, 孤張影格, 懸解析度]
hero: https://apod.nasa.gov/apod/image/2310/HiResSprites_Escurat_1080.jpg
summary: 有當時仔爍爁會出現 tī 欲倚太空 ê 所在。紅色精靈就是這款爍爁。
---

{{% apod %}}

- 原始文章：[Sprite Lightning in High Definition](https://apod.nasa.gov/apod/ap231002.html)
- 影像來源 kah 版權：[Nicolas Escurat](https://www.facebook.com/nicolas.escurat/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 懸解析度 ê 紅色精靈
有當時仔爍爁會出現 tī 欲倚太空 ê 所在。
[紅色精靈爍爁][red sprite lightning 1] 就是這款 [爍爁][lightning 1]。
伊是 25 冬前才 tī [地球][Earth] 去 hŏng 翕著，開始研究--ê。
其實毋管是佗一款 [爍爁][lightning 2] ê 起源，攏是科學家有興趣 ê 研究主題。
像 [紅色精靈爍爁][red sprite lightning 2] 到底是按怎來--ê？科學家嘛一直想欲知影。
研究結果表示講，等產生較強 ê 正電 [雲對地爍爁][cloud-to-ground lightning] 了後，就會生出 [紅色精靈][red sprites]。
伊拄開始 ê 時陣是 100 公尺大 ê 離子氣體球，tī 80 公里懸 ê 所在，用 10 葩 ê [光速][speed of light] 射落來。
[隨綴 leh 出現][quickly followed] 規陣衝懸 ê [離子][ionized]球。
[這張][Featured here] [解析度特別懸][extraordinarily high-resolution] ê 相片是 [一大陣紅色精靈][group of red sprites]。
這張影像是影片 ê 孤張影格，長度才 1/25 秒爾爾。
影片是 3 禮拜前 tī [法國][France] [Dordogne 省][Dordogne] ê [Castelnaud 城堡][Castelnaud Castle] 頂懸翕--ê。
紅色精靈是一目𥍉就無去矣！後一格影格就看袂著矣！

## [POJ] Koân kái-sek-tō͘ ê Âng-sek-cheng-lêng
Ū-tang-sî-á sih-nah ē chhut-hiān tī beh óa thài-khong ê só͘-chāi.
Âng-sek-cheng-lêng sih-nah to̍h-sī chit-khoán sih-nah.
I sī 25 tang chêng chiah tī Tē-kiû khì hőng hip-tio̍h, khai-sí gián-kiù--ê.
Kî-si̍t m̄-koán sī toh chi̍t-khoán sih-nah ê khí-goân, lóng sī kho-ha̍k-ka ū hèng-chhù ê gián-kiù chú-tê.
Chhiūⁿ âng-sek-cheng-lêng sih-nah tàu-té sī án-chóaⁿ lâi--ê?
Kho-ha̍k-ka mā it-ti̍t siūⁿ-beh chai-iáⁿ.
Gián-kiù kiat-kó piáu-sī kóng, tán sán-seng khah kiông ê chiàⁿ-tiān hûn-tùi-tē sih-nah liáu-āu, to̍h ē seⁿ-chhut âng-sek-cheng-lêng.
I tú-khai-sí ê sî-chūn sī 100 kong-chhioh tōa ê lī-chú khì-thé-kiû, tī 80 kong-lí koân ê só͘-chāi, iōng 10 pha ê kng-sok siā--lo̍h-lâi.
Sûi tòe leh chhut-hiān kui-tīn chhèng-koân ê lī-chú-kiû.
Chit-tiuⁿ kái-sek-tō͘ te̍k-pia̍t koân ê siòng-phìⁿ sī chi̍t-tōa-tīn âng-sek-cheng-lêng.
Chit-tiuⁿ iáⁿ-siōng sī iáⁿ-phìⁿ ê ko͘-tiuⁿ iáⁿ-keh, tn̂g-tō͘ chiah 1/25 bió niā-niā.
Iáⁿ-phìⁿ sī 3 lé-pài chêng tī Hoat-kok Dordogne séng ê Castelnaud siâⁿ-pó téng-koân hip--ê.
Âng-sek-cheng-lêng sī chi̍t-ba̍k-nih tō bô-khì-ah!
Āu chi̍t keh iáⁿ-keh tō khòaⁿ bē tio̍h--ah!

## [KIP] Kuân kái-sik-tōo ê Âng-sik-tsing-lîng
Ū-tang-sî-á sih-nah ē tshut-hiān tī beh uá thài-khong ê sóo-tsāi.
Âng-sik-tsing-lîng sih-nah to̍h-sī tsit-khuán sih-nah.
I sī 25 tang tsîng tsiah tī Tē-kiû khì hőng hip-tio̍h, khai-sí gián-kiù--ê.
Kî-si̍t m̄-kuán sī toh tsi̍t-khuán sih-nah ê khí-guân, lóng sī kho-ha̍k-ka ū hìng-tshù ê gián-kiù tsú-tê.
Tshiūnn âng-sik-tsing-lîng sih-nah tàu-té sī án-tsuánn lâi--ê?
Kho-ha̍k-ka mā it-ti̍t siūnn-beh tsai-iánn.
Gián-kiù kiat-kó piáu-sī kóng, tán sán-sing khah kiông ê tsiànn-tiān hûn-tuì-tē sih-nah liáu-āu, to̍h ē senn-tshut âng-sik-tsing-lîng.
I tú-khai-sí ê sî-tsūn sī 100 kong-tshioh tuā ê lī-tsú khì-thé-kiû, tī 80 kong-lí kuân ê sóo-tsāi, iōng 10 pha ê kng-sok siā--lo̍h-lâi.
Suî tuè leh tshut-hiān kui-tīn tshìng-kuân ê lī-tsú-kiû.
Tsit-tiunn kái-sik-tōo ti̍k-pia̍t kuân ê siòng-phìnn sī tsi̍t-tuā-tīn âng-sik-tsing-lîng.
Tsit-tiunn iánn-siōng sī iánn-phìnn ê koo-tiunn iánn-keh, tn̂g-tōo tsiah 1/25 bió niā-niā.
Iánn-phìnn sī 3 lé-pài tsîng tī Huat-kok Dordogne síng ê Castelnaud siânn-pó tíng-kuân hip--ê.
Âng-sik-tsing-lîng sī tsi̍t-ba̍k-nih tō bô-khì-ah!
Āu tsi̍t keh iánn-keh tō khuànn bē tio̍h--ah!

## [English] Sprite Lightning in High Definition
Sometimes lightning occurs out near space.
One such [lightning][lightning 1] type is [red sprite lightning][red sprite lightning 1], which has only been photographed and studied on [Earth][Earth] over the past 25 years.
The origins of all types of [lightning][lightning 2] remain topics for research, and scientists are still trying to figure out why [red sprite lightning][red sprite lightning 2] occurs at all.
Research [has shown][has shown] that following a powerful positive [cloud-to-ground lightning][cloud-to-ground lightning] strike, [red sprites][red sprites] may start as 100-meter balls of [ionized air][ionized air] that shoot down from about 80-km high at 10 percent the [speed of light][speed of light].
They are [quickly followed][quickly followed] by a group of upward streaking [ionized][ionized] balls.
[Featured here][Featured here] is an [extraordinarily high-resolution][extraordinarily high-resolution] image of a [group of red sprites][group of red sprites].
This image is a single frame lasting only 1/25th of a second from a video taken above [Castelnaud Castle][Castelnaud Castle] in [Dordogne][Dordogne], [France][France], about three weeks ago.
The sprites quickly vanished -- no sprites were visible even on the very next video frame.

## 詞彙學習（漢羅/POJ/KIP/華語/English）
- 【紅色精靈】âng-sek-cheng-lêng/âng-sik-tsing-lîng/紅色精靈/red sprite
- 【正電雲對地爍爁】chiàⁿ-tiān hûn-tùi-tē sih-nah/tsiànn-tiān hûn-tuì-tē sih-nah/正電雲對地閃電/positive cloud-to-ground lightning
- 【離子氣體球】lī-chú khong-khì-kiû/lī-tsú khong-khì-kiû/離子氣體球/ionized air ball
- 【孤張影格】ko͘-tiuⁿ iáⁿ-keh/koo-tiunn iánn-keh/單張影格/single frame
- 【懸解析度】koân kái-sek-tô͘/kuân kái-sik-tôo/高解析度/high definition
- 【1/25 秒】25 hun 1 bió/25 hun 1 bió/ 1/25 秒 / 1/25th of a second

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[lightning 1]:https://scijinks.gov/lightning/
[red sprite lightning 1]:https://en.wikipedia.org/wiki/Sprite_(lightning)
[Earth]:https://spaceplace.nasa.gov/all-about-earth/
[lightning 2]:https://www.nssl.noaa.gov/education/svrwx101/lightning/
[red sprite lightning 2]:https://apod.nasa.gov/apod/ap230918.html
[has shown]:https://earthweb.ess.washington.edu/space/AtmosElec/spriteinfo.html
[cloud-to-ground lightning]:https://apod.nasa.gov/apod/ap120723.html
[red sprites]:https://earthsky.org/earth/definition-what-are-lightning-sprites/
[ionized air]:https://en.wikipedia.org/wiki/Ionized-air_glow
[speed of light]:https://www.nasa.gov/feature/goddard/2019/three-ways-to-travel-at-nearly-the-speed-of-light
[quickly followed]:https://apod.nasa.gov/apod/ap210104.html
[ionized]:https://en.wikipedia.org/wiki/Ionization
[Featured here]:https://www.facebook.com/groups/376355972487572/permalink/6327770937346016/
[extraordinarily high-resolution]:https://i.pinimg.com/originals/96/d5/19/96d5193fa5f6968243838aef44d4b4b7.jpg
[group of red sprites]:https://apod.nasa.gov/apod/ap170615.html
[Castelnaud Castle]:https://youtu.be/2lUm6m4T8Ds?t=17
[Dordogne]:https://youtu.be/l5Ybmr-M4JQ
[France]:https://en.wikipedia.org/wiki/France

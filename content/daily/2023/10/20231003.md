---
title: 行星形星雲 MyCn 18：沙漏星雲
date: 2023-10-03
publishdate: 2023-10-03T11:45:00+0800
tags: [MyCn 18, 沙漏星雲, 行星形星雲, 類太陽恆星, 白矮星, Hubble 太空望遠鏡, HST, 窒素, 水素, 酸素, 對稱]
hero: https://apod.nasa.gov/apod/image/2310/Hourglass_HubblePathak_1080.jpg
summary: 你敢有看著沙漏 ê 形體？抑是其實是伊 leh kā 你看？
---

{{% apod %}}

- 原始文章：[MyCn 18: The Engraved Hourglass Planetary Nebula](https://apod.nasa.gov/apod/ap231003.html)
- 影像來源 kah 版權：[NASA](https://www.nasa.gov/), [ESA](https://www.esa.int), [Hubble](https://www.nasa.gov/mission_pages/hubble/about), [HLA](https://hla.stsci.edu/); 資料處理 & 版權： [Harshwardhan Pathak](https://www.instagram.com/mr.cosmic.wanderer/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 行星形星雲 MyCn 18：沙漏星雲
你敢有看著沙漏 ê 形體？抑是其實是伊 leh kā 你看？
你若是想像力袂䆀，應該看會著 [MyCn 18][MyCn 18] ê 幾若个環，規个外形就 kah 沙漏足成--ê，而且中央有一粒足特別 ê 目睭。
毋管是你 leh kā 看猶是伊 leh kā 你看，沙漏形 ê [行星形星雲][planetary nebula] 中央彼粒恆星，時間已經無濟矣！
等 [核心 ê 燃料][nuclear fuel] 燒了了後，這个 類[太陽][Sun] 恆星 ê 外層氣體殼就去 hŏng 擲出去。
這个 [性命][star's life] 欲結束 ê 階段是遮爾短、閣遮爾媠。
了後核心就變做一粒足冷、足暗 ê [白矮星][white dwarf]。
1995 年 ê 時陣，天文學家用 [Hubble 太空望遠鏡][Hubble Space Telescope] (HST) 翕一系列 ê [行星形星雲][planetary nebulae] ê 影像，嘛包括這个星雲。
相片內底這寡較幼--ê、leh 發光 ê 氣體環，疊出來 ê 形體就敢若是 [沙漏][hourglass] ê 壁。
發紅光 ê 是 [窒素][nitrogen]，發青光 ê 是 [水素][hydrogen]，發藍光 ê 是 [酸素][oxygen]。
Hubble 翕著 [行星形星雲 kā 氣體殼擲出去][nebula ejection process] ê 過程，這是有史以來上清楚 ê 影像，予咱看著 [進前毋捌看過 ê 細節][surprising details]。
這會當 kā 咱鬥解決足困難 ê 謎團，予咱了解像 MyCn 18 ]這款對稱 ê 行星形星雲 ê 複雜形體][complex shapes and symmetries of planetary nebulas]。

## [POJ]  Kiâⁿ-chheⁿ-hêng seng-hûn MyCn 18: Soa-lāu Seng-hûn
Lí kám-ū khòaⁿ-tio̍h soa-lāu ê hêng-thé?
Ia̍h-sī kî-si̍t sī i leh kā lí khòaⁿ?
Lí nā-sī sióng-siōng-le̍k bē-bái, eng-kai khòaⁿ-ē-tio̍h MyCn 18 ê kúi-nā ê khoân, kui-ê gōa-hêng to̍h kah soa-lāu chiok sêng--ê, jî-chhiáⁿ tiong-ng ū chi̍t-lia̍p chiok te̍k-pa̍t ê ba̍k-chiu.
M̄-koán sī lí leh kā khòaⁿ ia̍h-sī i leh kā lí khòaⁿ, soa-lāu-hêng ê kiâⁿ-chheⁿ-hêng seng-hûn tiong-ng hit lia̍p hêng-chheⁿ, sî-kan í-keng bô-chē--ah!
Tán he̍k-sim ê jiân-liāu sio-liáu liáu-āu, chit-ê lūi-thài-iông hêng-chheⁿ ê gōa-chân khì-thé-khak tō khì hőng tàn--chhut-khì.
Chit-ê sèⁿ-miā beh kiat-sok ê kai-tōaⁿ sī chiah-nī té, koh chiah-nī súi.
Liáu-āu he̍k-sim to̍h piàn-chò chi̍t-lia̍p chiok léng, chiok àm ê pe̍h-é-chheⁿ.
1995 nî ê sî-chūn, thian-bûn ha̍k-ka iōng Hubble Thài-khong Bōng-oán-kiàⁿ (HST) hip chi̍t hē-lia̍t ê kiâⁿ-chheⁿ-hêng seng-hûn ê iáⁿ-siōng, mā pau-koat chit-ê seng-hûn.
Siòng-phìⁿ lāi-té chit kóa khah iù--ê, leh hoat-kng ê khì-thé-khoân, tha̍h--chhut-lâi ê hêng-thé to̍h ká-ná sī soa-lāu ê piah.
Hoat âng-kng ê sī chi̍t-sò͘, hoat chheⁿ-kng ê sī chúi-sò͘, hoat nâ-kng ê sī sàng-sò͘.
Hubble hip-tio̍h kiâⁿ-chheⁿ-hêng seng-hûn kā khì-thé-khak tàn--chhut-khì ê kòe-têng, che-sī iú-sú í-lâi siōng chheng-chhó ê iáⁿ-siōng, hō͘ lán khòaⁿ-tio̍h chìn-chêng m̄-bat khòaⁿ-kòe ê sè-chiat.
Che ē-tàng kā lán tàu kái-koat chiok khùn-lân ê bī-thoân, hō͘ lán liáu-kái chhiūⁿ MyCn 18 chit-khoán tùi-chhèng ê kiâⁿ-chheⁿ-hêng seng-hûn ê ho̍k-cha̍p hêng-thé.

## [KIP] Kiânn-tshenn-hîng sing-hûn MyCn 18: Sua-lāu Sing-hûn
Lí kám-ū khuànn-tio̍h sua-lāu ê hîng-thé?
Ia̍h-sī kî-si̍t sī i leh kā lí khuànn?
Lí nā-sī sióng-siōng-li̍k bē-bái, ing-kai khuànn-ē-tio̍h MyCn 18 ê kuí-nā ê khuân, kui-ê guā-hîng to̍h kah sua-lāu tsiok sîng--ê, jî-tshiánn tiong-ng ū tsi̍t-lia̍p tsiok ti̍k-pa̍t ê ba̍k-tsiu.
M̄-kuán sī lí leh kā khuànn ia̍h-sī i leh kā lí khuànn, sua-lāu-hîng ê kiânn-tshenn-hîng sing-hûn tiong-ng hit lia̍p hîng-tshenn, sî-kan í-king bô-tsē--ah!
Tán hi̍k-sim ê jiân-liāu sio-liáu liáu-āu, tsit-ê luī-thài-iông hîng-tshenn ê guā-tsân khì-thé-khak tō khì hőng tàn--tshut-khì.
Tsit-ê sènn-miā beh kiat-sok ê kai-tuānn sī tsiah-nī té, koh tsiah-nī suí.
Liáu-āu hi̍k-sim to̍h piàn-tsò tsi̍t-lia̍p tsiok líng, tsiok àm ê pe̍h-é-tshenn.
1995 nî ê sî-tsūn, thian-bûn ha̍k-ka iōng Hubble Thài-khong Bōng-uán-kiànn (HST) hip tsi̍t hē-lia̍t ê kiânn-tshenn-hîng sing-hûn ê iánn-siōng, mā pau-kuat tsit-ê sing-hûn.
Siòng-phìnn lāi-té tsit kuá khah iù--ê, leh huat-kng ê khì-thé-khuân, tha̍h--tshut-lâi ê hîng-thé to̍h ká-ná sī sua-lāu ê piah.
Huat âng-kng ê sī tsi̍t-sòo, huat tshenn-kng ê sī tsuí-sòo, huat nâ-kng ê sī sàng-sòo.
Hubble hip-tio̍h kiânn-tshenn-hîng sing-hûn kā khì-thé-khak tàn--tshut-khì ê kuè-tîng, tse-sī iú-sú í-lâi siōng tshing-tshó ê iánn-siōng, hōo lán khuànn-tio̍h tsìn-tsîng m̄-bat khuànn-kuè ê sè-tsiat.
Tse ē-tàng kā lán tàu kái-kuat tsiok khùn-lân ê bī-thuân, hōo lán liáu-kái tshiūnn MyCn 18 tsit-khuán tuì-tshìng ê kiânn-tshenn-hîng sing-hûn ê ho̍k-tsa̍p hîng-thé.

## [English] MyCn 18: The Engraved Hourglass Planetary Nebula
Do you see the hourglass shape -- or does it see you?
If you can picture it, the rings of [MyCn 18][MyCn 18] trace the outline of an hourglass -- although one with an unusual eye in its center.
Either way, the sands of time are running out for the central star of this hourglass-shaped [planetary nebula][planetary nebula].
With its [nuclear fuel][nuclear fuel] exhausted, this brief, spectacular, closing phase of a [Sun][Sun]\-like [star's life][star's life] occurs as its outer layers are ejected - its core becoming a cooling, fading [white dwarf][white dwarf].
In 1995, astronomers used the [Hubble Space Telescope][Hubble Space Telescope] (HST) to make a series of images of [planetary nebulae][planetary nebulae], including the one featured here.
Pictured, delicate rings of colorful glowing gas [nitrogen][nitrogen]\-red, [hydrogen][hydrogen]\-green, and [oxygen][oxygen]\-blue) outline the tenuous walls of the [hourglass][hourglass].
The unprecedented sharpness of the Hubble images has revealed [surprising details][surprising details] of the [nebula ejection process][nebula ejection process] that are helping to resolve the outstanding mysteries of the [complex shapes and symmetries of planetary nebulas][complex shapes and symmetries of planetary nebulas] like MyCn 18.

## 詞彙學習（漢羅/POJ/KIP/華語/English）
- 【MyCn 18】M-y-C-n cha̍p-peh/M-y-C-n tsa̍p-peh/MyCn 18/MyCn 18
- 【沙漏星雲】Soa-lāu Seng-hûn/Sua-lāu Sing-hûn/沙漏星雲/Hourglass Nebula
- 【行星形星雲】kiâⁿ-chheⁿ-hêng seng-hûn/kiânn-tshenn-hîng sing-hûn/行星狀星雲/planetary nebula
- 【類太陽恆星】lūi-thài-iông hêng-chheⁿ/luī-thài-iông hîng-tshenn/類太陽恆星/Sun-like star
- 【白矮星】pe̍h-é-chheⁿ/pe̍h-é-tshenn/白矮星/white dwarf
- 【Hubble 太空望遠鏡】Hubble Thài-khong Bōng-oán-kiàⁿ/Hubble Thài-khong Bōng-uán-kiànn/哈伯太空望遠鏡/Hubble Space Telescope (HST)
- 【窒素】chit-sò͘/tsit-sòo/氮/nitrogen
- 【窒素】chek-sò͘/tsik-sòo/氮/nitrogen
- 【水素】chúi-sò͘/tsuí-sòo/氫/hydrogen
- 【酸素】sng-sò͘/sng-sòo/氧/oxygen
- 【酸素】sàng-sò͘/sàng-sòo/氧/oxygen
- 【對稱】tùi-chhèng/tuì-tshìng/對稱/symmetry

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[MyCn 18]:https://en.wikipedia.org/wiki/Engraved_Hourglass_Nebula
[planetary nebula]:https://en.wikipedia.org/wiki/Planetary_nebula
[nuclear fuel]:https://www.nasa.gov/directorates/spacetech/game_changing_development/Nuclear_Thermal_Propulsion_Deep_Space_Exploration
[Sun]:https://science.nasa.gov/sun/
[star's life]:http://apod.pl/htmltest/gifcity/msblues.html
[white dwarf]:https://apod.nasa.gov/apod/ap000910.html
[Hubble Space Telescope]:https://apod.nasa.gov/apod/ap010806.html
[planetary nebulae]:https://esahubble.org/wordbank/planetary-nebula/
[nitrogen]:https://periodic.lanl.gov/7.shtml
[hydrogen]:http://www.youtube.com/watch?v=lFptgQ8GA_U
[oxygen]:http://education.jlab.org/itselemental/ele008.html
[hourglass]:https://en.wikipedia.org/wiki/Hourglass
[surprising details]:https://ui.adsabs.harvard.edu/abs/2018PASA...35...27M/abstract
[nebula ejection process]:https://apod.nasa.gov/apod/ap200630.html
[complex shapes and symmetries of planetary nebulas]:http://faculty.washington.edu/balick/pPNe/

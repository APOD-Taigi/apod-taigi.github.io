---
title: 藏 tī 獵戶座星雲內底 ê Webb 影像
date: 2023-10-10
publishdate: 2023-10-10T11:45:00+0800
tags: [獵戶座星雲, 獵戶座星雲複合體, Webb 太空望遠鏡, 近紅外線, M42, 四邊形星團, 木星質量雙星, JuMBOs, 馬頭星雲, 熁燒, 星際塗粉, 雲絲]
hero: https://apod.nasa.gov/apod/image/2310/OrionNircShort_Webb_960.jpg
summary: 獵戶座大星雲內底有藏足濟恆星。咱若是用可見光直接看，獵戶座內底有足濟細塊細塊、霧霧 ê 光斑。
categories: [podcast]
vocals: [阿錕]
---

{{% apod %}}

- 原始文章：[Hidden Orion from Webb](https://apod.nasa.gov/apod/ap231010.html)
- 影像來源 kah [許可][License]：[NASA](https://www.nasa.gov/), [ESA](https://www.esa.int), [CSA](https://www.asc-csa.gc.ca/eng/), [JWST](https://webb.nasa.gov/); Processing: [M. McCaughrean](https://newton.ex.ac.uk/staff/MJM/) & [S. Pearson](https://www.cosmos.esa.int/web/space-science-faculty/opportunities/research-fellowships/new-rf-2022)
- APOD ê 小編欲 kā 你講：[10 月 12 暗時 6 點 tī 美國 Houghton, Michigan 欲做 ê 代誌](https://www.facebook.com/events/3492928810970281)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clp48b6ze01cb01wf4fn40knz" >}}

## [漢羅] 藏 tī 獵戶座星雲內底 ê Webb 影像
獵戶座大星雲內底有藏足濟恆星。
咱若是用可見光直接看，[獵戶座][constellation of Orion] 內底有足濟細塊細塊、[霧霧 ê 光斑][fuzzy patch]。
毋過 [這張][this image] 用 [Webb 太空望遠鏡][Webb Space Telescope] 翕--ê 彩色影像，有紅光 kah 近[紅外線][infrared] ê 觀測資料。
相片有翕著 [獵戶座星雲][Orion Nebula 1] [足][impressive] 清楚 ê 細節。
伊是一个無閒𩑾插 ê 星雲，內底有少年恆星、高溫氣體、kah 烏暗塗粉。
[替換 ê 彩色影像][rollover image] 是仝一區，是 [近紅外線][near infrared] ê 觀測資料。
驅動 [獵戶座星雲][Orion Nebula 2] (M42) ê 是 [四邊形星團][Trapezium]，是 M42 中心一陣足光 ê 恆星。
恆星邊仔這寡霧霧 [leh 發光 ê 雲絲][filamentary glow]，主要是去予熁燒 ê 星際 [塗粉][dust]。
斟酌檢查這寡影像了後，煞 [意外發現一大陣][unexpectedly large number] 木星質量雙星 ([JuMBOs][JuMBOs])，就是兩粒一組 ê 木星質量天體。
In 可能會提供咱一寡線索，幫贊咱了解 [恆星][stars] 是按怎形成--ê。
規个 [獵戶座星雲][Orion Nebula 3] 複合體包括 [馬頭星雲][Horsehead Nebula]，會 tī 未來幾若百萬年內散去。

## [POJ] Chhàng tī La̍h-hō͘-chō Seng-hûn lāi-té ê Webb iáⁿ-siōng
La̍h-hō͘-chō Tōa-seng-hûn lāi-té ū chhàng chiok chē hêng-chheⁿ.
Lán nā-sī iōng khó-kiàn-kng ti̍t-chiap khòaⁿ, La̍h-hō͘-chō lāi-té ū chiok chē sè-tè sè-tè, bū-bū ê kng-pan.
M̄-koh chit-tiuⁿ iōng Webb Thài-khong Bōng-oán-kiàⁿ hip--ê chhái-sek iáⁿ-siōng, ū âng-kng kah kīn-âng-gōa-sòaⁿ ê koan-chhek chu-liāu.
Siòng-phìⁿ ū hip-tio̍h La̍h-hō͘-chō seng-hûn chiok chheng-chhó ê sè-chiat.
I sī chi̍t-ê bô-êng-chhih-chhah ê seng-hûn, lāi-té ū siàu-liân hêng-chheⁿ, ko-un khì-thé, kah o͘-àm thô͘-hún.
Thè-ōaⁿ ê chhái-sek iáⁿ-siōng sī kāng chi̍t khu, sī kīn-âng-gōa-sòaⁿ ê koan-chhek chu-liāu.
Khu-tōng La̍h-hō͘-chō Seng-hûn (M42) ê sī Sì-piⁿ-hêng seng-thoân, sī M42 tiong-sim chi̍t-tīn chiok kng ê hêng-chheⁿ.
Hêng-chheⁿ piⁿ-á chit kóa bū-bū leh hoat-kng ê hûn-si, chú-iàu sī khì hō͘ haⁿh-sio ê seng-chè thô͘-hún.
Chim-chiok kiám-cha chit kóa iáⁿ-siōng liáu-āu, soah ì-gōa hoat-hiān chi̍t-tōa-tīn Bo̍k-chheⁿ-chit-liōng Siang-chheⁿ (JuMBOs), to̍h-sī nn̄g-lia̍p chi̍t-cho͘ ê Bo̍k-chheⁿ-chit-liōng thian-thé.
In khó-lêng ē thê-kiong lán chi̍t-kóa sòaⁿ-soh, pang-chān lán liáu-kái hêng-chheⁿ sī án-nóa hêng-sêng--ê.
Kui-ê La̍h-hō͘-chō seng-hûn ho̍k-ha̍p-thé pau-koat Bé-thâu Seng-hûn, ē tī bī-lâi kúi-nā pah bān-nî lāi sòaⁿ--khì.

## [KIP] Tshàng tī La̍h-hōo-tsō Sing-hûn lāi-té ê Webb iánn-siōng
La̍h-hōo-tsō Tuā-sing-hûn lāi-té ū tshàng tsiok tsē hîng-tshenn.
Lán nā-sī iōng khó-kiàn-kng ti̍t-tsiap khuànn, La̍h-hōo-tsō lāi-té ū tsiok tsē sè-tè sè-tè, bū-bū ê kng-pan.
M̄-koh tsit-tiunn iōng Webb Thài-khong Bōng-uán-kiànn hip--ê tshái-sik iánn-siōng, ū âng-kng kah kīn-âng-guā-suànn ê kuan-tshik tsu-liāu.
Siòng-phìnn ū hip-tio̍h La̍h-hōo-tsō sing-hûn tsiok tshing-tshó ê sè-tsiat.
I sī tsi̍t-ê bô-îng-tshih-tshah ê sing-hûn, lāi-té ū siàu-liân hîng-tshenn, ko-un khì-thé, kah oo-àm thôo-hún.
Thè-uānn ê tshái-sik iánn-siōng sī kāng tsi̍t khu, sī kīn-âng-guā-suànn ê kuan-tshik tsu-liāu.
Khu-tōng La̍h-hōo-tsō Sing-hûn (M42) ê sī Sì-pinn-hîng sing-thuân, sī M42 tiong-sim tsi̍t-tīn tsiok kng ê hîng-tshenn.
Hîng-tshenn pinn-á tsit kuá bū-bū leh huat-kng ê hûn-si, tsú-iàu sī khì hōo hannh-sio ê sing-tsè thôo-hún.
Tsim-tsiok kiám-tsa tsit kuá iánn-siōng liáu-āu, suah ì-guā huat-hiān tsi̍t-tuā-tīn Bo̍k-tshenn-tsit-liōng Siang-tshenn (JuMBOs), to̍h-sī nn̄g-lia̍p tsi̍t-tsoo ê Bo̍k-tshenn-tsit-liōng thian-thé.
In khó-lîng ē thê-kiong lán tsi̍t-kuá suànn-soh, pang-tsān lán liáu-kái hîng-tshenn sī án-nuá hîng-sîng--ê.
Kui-ê La̍h-hōo-tsō sing-hûn ho̍k-ha̍p-thé pau-kuat Bé-thâu Sing-hûn, ē tī bī-lâi kuí-nā pah bān-nî lāi suànn--khì.

## [English] Hidden Orion from Webb
The Great Nebula in Orion has hidden stars.
To the unaided eye in visible light, it appears as a small [fuzzy patch][fuzzy patch] in the [constellation of Orion][constellation of Orion].
But [this image][this image] was taken by the [Webb Space Telescope][Webb Space Telescope] in a representative-color composite of red and very near [infrared][infrared] light.
It confirms with [impressive][impressive] detail that the [Orion Nebula][Orion Nebula 1] is a busy neighborhood of young stars, hot gas, and dark dust.
The [rollover image][rollover image] shows the same image in representative colors further into the [near infrared][near infrared].
The power behind much of the [Orion Nebula][Orion Nebula 2] (M42) is the [Trapezium][Trapezium] - a cluster of bright stars near the nebula's center.
The diffuse and [filamentary glow][filamentary glow] surrounding the bright stars is mostly heated interstellar [dust][dust].
Detailed inspection of these images shows an [unexpectedly large number][unexpectedly large number] of Jupiter-Mass Binary Objects ([JuMBOs][JuMBOs]), pairs of Jupiter-mass objects which might give a clue to how [stars][stars] are forming.
The whole [Orion Nebula][Orion Nebula 3] cloud complex, which includes the [Horsehead Nebula][Horsehead Nebula], will slowly disperse over the next few million years.

## 詞彙學習

|漢羅|POJ|KIP|華語|English|
|-|-|-|-|-|
|獵戶座星雲|La̍h-hō͘-chō Seng-hûn|La̍h-hōo-tsō Sing-hûn|獵戶座星雲|Orion Nebula|
|獵戶座星雲複合體|La̍h-hō͘-chō Seng-hûn hok-ha̍p-thé|La̍h-hōo-tsō Sing-hûn hok-ha̍p-thé|獵戶座星雲複合體|Orion Nebula cloud complex|
|Webb 太空望遠鏡|Webb Thài-khong bōng-oán-kiàⁿ|Webb Thài-khong bōng-uán-kiànn|韋伯太空望遠鏡|Webb Space Telescope|
|近紅外線|kīn âng-gōa-sòaⁿ|kīn âng-guā-suànn|近紅外線|near infrared|
|M42|M sì-cha̍p-jī|M sì-tsa̍p-jī|M42|M42|
|四邊形星團|Sì-piⁿ-hêng Seng-thoân|Sì-pinn-hîng Sing-thuân|四邊形星團|Trapezium cluster|
|木星質量雙星|Bo̍k-chheⁿ-chit-liōng Siang-chheⁿ|Bo̍k-tshenn-tsit-liōng Siang-tshenn|木星質量雙星|Jupiter-Mass Binary Objects (JuMBOs)|
|馬頭星雲|Bé-thâu Seng-hûn|Bé-thâu Sing-hûn|馬頭星雲|Horsehead Nebula|
|熁燒|haⁿh-sio|hannh-sio|加熱|heated|
|星際塗粉|seng-chè thô͘-hún|sing-tsè thôo-hún|星際塵埃|interstellar dust|
|雲絲|hûn-si|hûn-si|絲狀結構|filament|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[fuzzy patch]:https://apod.nasa.gov/apod/ap030207.html
[constellation of Orion]:https://apod.nasa.gov/apod/ap190821.html
[this image]:https://www.esa.int/ESA_Multimedia/Images/2023/09/Orion_Nebula_in_NIRCam_short-wavelength_channel
[Webb Space Telescope]:https://science.nasa.gov/mission/webb/about-overview/
[infrared]:https://science.nasa.gov/ems/07_infraredwaves/
[impressive]:https://upload.wikimedia.org/wikipedia/commons/7/79/Surprised_orange_cat.jpg
[Orion Nebula 1]:https://en.wikipedia.org/wiki/Orion_Nebula
[rollover image]:https://www.esa.int/ESA_Multimedia/Images/2023/09/Orion_Nebula_in_NIRCam_long-wavelength_channel
[near infrared]:https://webb.nasa.gov/content/observatory/instruments/nircam.html
[Orion Nebula 2]:https://apod.nasa.gov/apod/ap210629.html
[Trapezium]:https://en.wikipedia.org/wiki/Trapezium_Cluster
[filamentary glow]:https://apod.nasa.gov/apod/ap190303.html
[dust]:https://apod.nasa.gov/apod/ap990509.html
[unexpectedly large number]:https://ui.adsabs.harvard.edu/abs/2023arXiv231001231P/abstract
[JuMBOs]:https://en.wikipedia.org/wiki/Rogue_planet#Jupiter-Mass_Binary_Objects
[stars]:https://science.nasa.gov/astrophysics/focus-areas/how-do-stars-form-and-evolve/
[Orion Nebula 3]:https://apod.nasa.gov/apod/ap971201.html
[Horsehead Nebula]:https://apod.nasa.gov/apod/ap220829.html

---
title: 金牛座 ê 獵戶座流星雨
date: 2023-10-26
publishdate: 2023-10-26T11:45:00+0800
tags: [金牛座, 獵戶座流星雨, 哈雷彗星, 彗星 1P/Halley, 內太陽系, 塗粉粒, 寶瓶座流星雨, 金牛座分子雲, 輻射點, 蒸發, 獵戶座, 參宿四, 昴宿星團]
hero: https://apod.nasa.gov/apod/image/2310/20231023_orionids_in_taurus_1024c.jpg
summary: 哈雷彗星 ê 彗星編號是 1P/Halley，是歷史上頭一粒人類知影 ê 彗星，伊每 76 年會轉來內太陽系一擺。
categories: [podcast]
vocals: [阿綠]
---

{{% apod %}}

- 原始文章：[Orionids in Taurus](https://apod.nasa.gov/apod/ap231026.html)
- 影像來源 kah [版權][copyright]：[David Cortner](http://www.davidcortner.com/slowblog.php)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clp5p604g04pn01wf8e4k6w04" >}}

## [漢羅] 金牛座 ê 獵戶座流星雨
[哈雷彗星 ê 彗星編號是 1P/Halley][Comet Halley (1P/Halley)]，是歷史上頭一粒人類知影 ê 彗星，伊每 76 年會轉來內太陽系一擺。
這粒有名 ê 彗星頂擺轉來予咱看 ê 時陣是 1986 年。
毋過哈雷彗星留 tī 太空中 ê 塗粉粒，逐年會有兩擺 tī 地球天頂落塗粉雨，成做 [5 月 ê 寶瓶座流星雨][Eta Aquarids in May] kah [10 月 ê 獵戶座流星雨][Orionids in October]。
實際上，這張 10 月 23 透早翕--ê [慢速攝影相片][an unhurried series]，有翕著兩粒足光 ê 流星，這是 ùi 哈雷彗星 ê 塗粉粒蒸發出來--ê。
這張相片 ê 背景有滿滿 ê 天星，是 tī 金牛座分子雲 ê 方向。
這寡塗粉粒用一秒鐘 66 公里緊 ê 速度去挵地球大氣。
[青色][greenish] ê 流星光巡就指向 [流星雨 ê 輻射點][shower's radiant]，獵戶座 參宿四 ê 北方。
參宿四足光--ê，毋過無出現 tī 相片內底，伊 tī 相片倒爿下底閣較出去 ê 所在。
[咱熟似 ê 昴宿星團][The familiar Pleiades]，就 tī 這个厚塗粉天景 ê 正爿。

## [POJ] Kim-gû-chō ê La̍h-hō͘-chō Liû-chheⁿ-hō͘
Ha-lûi hūi-chheⁿ ê hūi-chheⁿ pian-hō sī 1P/Halley, sī le̍k-sú-siōng thâu chi̍t-lia̍p jîn-lūi chai-iáⁿ ê hūi-chheⁿ, i múi 76 nî ē tńg-lâi Lāi-thài-iông-hē chi̍t-pái.
Chit lia̍p ū-miâ ê hūi-chheⁿ téng-pái tńg-lâi hō͘ lán khòaⁿ ê sî-chūn sī 1986 nî.
M̄-koh Ha-lûi hūi-chheⁿ lâu tī thài-khong tiong ê thô͘-hún-lia̍p, ta̍k-nî ē ū nn̄g-pái tī Tē-kiû thiⁿ-téng lo̍h thô͘-hún-hō͘, chiâⁿ-chò 5 goe̍h ê Pó-pân-chō liû-chheⁿ-hō͘ kah 10 goe̍h ê La̍h-hō͘-chō liû-chheⁿ-hō͘.
Si̍t-chè-siōng, chit-tiuⁿ 10 goe̍h 23 thàu-chá hip--ê bān-sok liap-iáⁿ siòng-phìⁿ, ū hip-tio̍h nn̄g-lia̍p chiok kng ê liû-chheⁿ, che-sī ùi Ha-lûi hūi-chheⁿ ê thô͘-hún-lia̍p chin-hoat--chhut-lâi--ê.
Chit-tiuⁿ siòng-phìⁿ ê pōe-kéng ū móa-móa ê thiⁿ-chheⁿ, sī tī Kim-gû-chō hun-chú-hûn ê hong-hiòng.
Chit kóa thô͘-hún-lia̍p iōng chi̍t bió-cheng 66 kong-lí kín ê sok-tō͘ khì lòng Tē-kiû tāi-khì.
Chheⁿ-sek ê liû-chheⁿ kng-sûn to̍h chí-hiòng liû-chheⁿ-hō͘ ê hok-siā-tiám, La̍h-hō͘-chō Chham-siù-sù ê pak-hong.
Chham-siù-sù chiok kng--ê, m̄-koh bô chhut-hiān tī siòng-phìⁿ lāi-té, i tī siòng-phìⁿ tò-pêng ē-té koh-khah chhut-khì ê só͘-chāi.
Lán se̍k-sāi ê Báu-siù Seng-thoân, to̍h tī chit-ê kāu-thô͘-hún thian-kéng ê chiàⁿ-pêng.

## [KIP] Kim-gû-tsō ê La̍h-hōo-tsō Liû-tshenn-hōo
Ha-luî huī-tshenn ê huī-tshenn pian-hō sī 1P/Halley, sī li̍k-sú-siōng thâu tsi̍t-lia̍p jîn-luī tsai-iánn ê huī-tshenn, i muí 76 nî ē tńg-lâi Lāi-thài-iông-hē tsi̍t-pái.
Tsit lia̍p ū-miâ ê huī-tshenn tíng-pái tńg-lâi hōo lán khuànn ê sî-tsūn sī 1986 nî.
M̄-koh Ha-luî huī-tshenn lâu tī thài-khong tiong ê thôo-hún-lia̍p, ta̍k-nî ē ū nn̄g-pái tī Tē-kiû thinn-tíng lo̍h thôo-hún-hōo, tsiânn-tsò 5 gue̍h ê Pó-pân-tsō liû-tshenn-hōo kah 10 gue̍h ê La̍h-hōo-tsō liû-tshenn-hōo.
Si̍t-tsè-siōng, tsit-tiunn 10 gue̍h 23 thàu-tsá hip--ê bān-sok liap-iánn siòng-phìnn, ū hip-tio̍h nn̄g-lia̍p tsiok kng ê liû-tshenn, tse-sī uì Ha-luî huī-tshenn ê thôo-hún-lia̍p tsin-huat--tshut-lâi--ê.
Tsit-tiunn siòng-phìnn ê puē-kíng ū muá-muá ê thinn-tshenn, sī tī Kim-gû-tsō hun-tsú-hûn ê hong-hiòng.
Tsit kuá thôo-hún-lia̍p iōng tsi̍t bió-tsing 66 kong-lí kín ê sok-tōo khì lòng Tē-kiû tāi-khì.
Tshenn-sik ê liû-tshenn kng-sûn to̍h tsí-hiòng liû-tshenn-hōo ê hok-siā-tiám, La̍h-hōo-tsō Tsham-siù-sù ê pak-hong.
Tsham-siù-sù tsiok kng--ê, m̄-koh bô tshut-hiān tī siòng-phìnn lāi-té, i tī siòng-phìnn tò-pîng ē-té koh-khah tshut-khì ê sóo-tsāi.
Lán si̍k-sāi ê Báu-siù Sing-thuân, to̍h tī tsit-ê kāu-thôo-hún thian-kíng ê tsiànn-pîng.

## [English] Orionids in Taurus
History's first known periodic comet, [Comet Halley (1P/Halley)][Comet Halley (1P/Halley)], returns to the inner Solar System every 76 years or so.
The famous comet made its last appearance to the naked-eye in 1986.
But dusty debris from Comet Halley can be seen raining through planet Earth's skies twice a year during two annual meteor showers, the [Eta Aquarids in May][Eta Aquarids in May] and the [Orionids in October][Orionids in October].
In fact, [an unhurried series][an unhurried series] of exposures captured these two bright meteors, vaporizing bits of Halley dust, during the early morning hours of October 23 against a starry background along the Taurus molecular cloud.
Impacting the atmosphere at about 66 kilometers per _second_ their [greenish][greenish] streaks point back to the [shower's radiant][shower's radiant] just north of Orion's bright star Betelgeuse off the lower left side of the frame.
[The familiar Pleiades][The familiar Pleiades] star cluster anchors the dusty celestial scene at the right.

## 詞彙學習（漢羅/POJ/KIP/華語/English）
- 【哈雷彗星】Ha-lûi hūi-chheⁿ/Ha-luî huī-tshenn/哈雷彗星/Comet Halley
- 【金牛座】Kim-gû-chō/Kim-gû-tsō/金牛座/Taurus
- 【內太陽系】Lōe-thài-iông-hē/Luē-thài-iông-hē/內太陽系/the inner Solar System
- 【內太陽系】Lāi-thài-iông-hē/Lāi-thài-iông-hē/內太陽系/the inner Solar System
- 【塗粉粒】thô͘-hún-lia̍p/thô͘-hún-lia̍p/灰塵粒/dust grain
- 【流星】liû-chheⁿ/liû-tshenn/流星/meteors
- 【寶瓶座流星雨】Pó-pân-chō liû-chheⁿ-hō͘/Pó-pân-tsō liû-tshenn-hōo/寶瓶座流星雨/Eta Aquarids
- 【獵戶座流星雨】La̍h-hō͘-chō liû-chheⁿ-hō͘/La̍h-hōo-tsō liû-tshenn-hōo/獵戶座流星雨/Orionids
- 【獵戶座】La̍h-hō͘-chō/La̍h-hōo-tsō/獵戶座/Orion
- 【金牛座分子雲】Kim-gû-chō hun-chú-hûn/Kim-gû-tsō hun-tsú-hûn/金牛座分子雲/molecular cloud
- 【輻射點】hok-siā-tiám/hok-siā-tiám/輻射點/radiation
- 【蒸發】cheng-hoat/tsing-huat/蒸發/vaporize
- 【昴宿星團】Báu-siù Seng-thoân/Báu-siù Sing-thuân/昴宿星團/Pleiades star cluster

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Comet Halley (1P/Halley)]:https://solarsystem.nasa.gov/asteroids-comets-and-meteors/comets/1p-halley/in-depth/
[Eta Aquarids in May]:https://solarsystem.nasa.gov/asteroids-comets-and-meteors/meteors-and-meteorites/eta-aquarids/in-depth/
[Orionids in October]:https://solarsystem.nasa.gov/asteroids-comets-and-meteors/meteors-and-meteorites/orionids/in-depth/
[an unhurried series]:http://www.davidcortner.com/slowblog/20231023.php
[greenish]:https://www.popastro.com/main_spa1/meteor/meteor-spectra-overview/
[shower's radiant]:https://apod.nasa.gov/apod/ap221028.html
[The familiar Pleiades]:https://apod.nasa.gov/apod/ap230105.html

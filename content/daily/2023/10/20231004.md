---
title: IC 2118：尪姨頭星雲
date: 2023-10-04
publishdate: 2023-10-04T11:45:00+0800
tags: [IC 2118, 尪姨頭星雲, 參宿七, 獵戶座, 散射, 散射源, 窒素, 酸素, bàng-kà, 塗粉粒]
hero: https://apod.nasa.gov/apod/image/2310/WitchHead_Alharbi_1080.jpg
summary: 逐家 kā 這个星雲叫做尪姨頭星雲，就是因為伊 ê 形體就敢若是 萬聖節風格 bàng-kà 內底 ê 尪姨 ê 頭。
categories: [podcast]
vocals: [阿錕]
---

{{% apod %}}

- 原始文章：[IC 2118: The Witch Head Nebula](https://apod.nasa.gov/apod/ap231004.html)
- 影像來源 kah 版權：[Abdullah Alharbi](https://www.instagram.com/a_alharbi97/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clp1dlc0m00rv01sbckn88knn" >}}

## [漢羅] IC 2118：尪姨頭星雲
這个星雲看起來敢有成尪姨 ê 頭？
[逐家][known popularly] kā 這个星雲叫做尪姨頭星雲，就是因為伊 ê 形體就敢若是 [萬聖節風格 bàng-kà][Halloween-style caricature] 內底 ê 尪姨 ê 頭。
是講這个形體到底是按怎來--ê？這就是一个愛靠想像力來臆 ê 主題矣。
咱知影 ê 部份是 [IC 2118][IC 2118] 大細差不多 50 [光年][light-years] 大，是氣體 kah 塗粉組成--ê。
所以咱會使臆講，這个形體因為有一部份去予附近 ê [參宿七][Rigel 1] 侵蝕去矣。
[參宿七][Rigel 2] 是 獵戶座 內底較光 ê 一粒恆星，就 tī [這張影像][featured image] 下底閣出去 ê 所在。
尪姨頭星雲 ê 藍光毋但是因為 [參宿七 有足強 ê 藍光][Rigel's intense blue starlight]，嘛是因為 [塗粉粒][dust grains] 散射 藍光 ê 效率比紅光較好。
仝款這个 [物理機制][physical process]，造成地球日時 ê [天空是藍色--ê][sky to appear blue]。
毋過 tī [地球大氣][Earth's atmosphere] 內底 ê 散射源，是 [窒素][nitrogen] 分子 kah [酸素][oxygen] 分子。

## [POJ] IC 2118: Ang-î-thâu Seng-hûn
Chit-ê seng-hûn khòaⁿ--khí-lâi kám-ū sêng ang-î ê thâu?
Ta̍k-ke kā chit-ê seng-hûn kiò-chò Ang-î-thâu Seng-hûn, to̍h-sī in-ūi i ê hêng-thé to̍h ká-ná sī Bān-sèng-cheh hong-keh bàng-kà lāi-té ê ang-î ê thâu.
Sī-kóng chit-ê hêng-thé tàu-té sī-án-chóaⁿ lâi--ê?
Che to̍h sī chi̍t-ê ài khò sióng-siōng-le̍k lâi ioh ê chú-tê--ah.
Lán chai-iáⁿ ê pō͘-hūn sī IC 2118 tōa-sè chha-put-to 50 kng-nî tōa, sī khì-thé kah thô͘-hún cho͘-sêng--ê.
Só͘-í lán ē-sái ioh kóng, chit-ê hêng-thé in-ūi ū chi̍t-pō͘-hūn khì hō͘ hù-kīn ê Chham-siù-chhit chhim-sit khì--ah.
Chham-siù-chhit sī La̍h-hō͘-chō lāi-té khah kng ê chi̍t-lia̍p hêng-chheⁿ, to̍h tī chit-tiuⁿ iáⁿ-siōng ē-té koh chhut-khì ê só͘-chāi.
Ang-î-thâu Seng-hûn ê nâ-kng m̄-nā sī in-ūi Chham-siù-chhit ū chiok kiông ê nâ-kng, mā-sī in-ūi thô͘-hún-lia̍p sàn-siā nâ-kng ê hāu-lu̍t pí âng-kng khah-hó.
Kāng-khoán chit-ê bu̍t-lí ki-chè, chō-sêng Tē-kiû ji̍t-sî ê thian-khong sī nâ-sek--ê.
M̄-koh tī Tē-kiû tāi-khì lāi-té ê sàn-siā-goân, sī chit-sò͘ hun-chú kah sàng-sò͘ hun-chú.

## [KIP] IC 2118: Ang-î-thâu Sing-hûn
Tsit-ê sing-hûn khuànn--khí-lâi kám-ū sîng ang-î ê thâu?
Ta̍k-ke kā tsit-ê sing-hûn kiò-tsò Ang-î-thâu Sing-hûn, to̍h-sī in-uī i ê hîng-thé to̍h ká-ná sī Bān-sìng-tseh hong-keh bàng-kà lāi-té ê ang-î ê thâu.
Sī-kóng tsit-ê hîng-thé tàu-té sī-án-tsuánn lâi--ê?
Tse to̍h sī tsi̍t-ê ài khò sióng-siōng-li̍k lâi ioh ê tsú-tê--ah.
Lán tsai-iánn ê pōo-hūn sī IC 2118 tuā-sè tsha-put-to 50 kng-nî tuā, sī khì-thé kah thôo-hún tsoo-sîng--ê.
Sóo-í lán ē-sái ioh kóng, tsit-ê hîng-thé in-uī ū tsi̍t-pōo-hūn khì hōo hù-kīn ê Tsham-siù-tshit tshim-sit khì--ah.
Tsham-siù-tshit sī La̍h-hōo-tsō lāi-té khah kng ê tsi̍t-lia̍p hîng-tshenn, to̍h tī tsit-tiunn iánn-siōng ē-té koh tshut-khì ê sóo-tsāi.
Ang-î-thâu Sing-hûn ê nâ-kng m̄-nā sī in-uī Tsham-siù-tshit ū tsiok kiông ê nâ-kng, mā-sī in-uī thôo-hún-lia̍p sàn-siā nâ-kng ê hāu-lu̍t pí âng-kng khah-hó.
Kāng-khuán tsit-ê bu̍t-lí ki-tsè, tsō-sîng Tē-kiû ji̍t-sî ê thian-khong sī nâ-sik--ê.
M̄-koh tī Tē-kiû tāi-khì lāi-té ê sàn-siā-guân, sī tsit-sòo hun-tsú kah sàng-sòo hun-tsú.

## [English] IC 2118: The Witch Head Nebula

Does this nebula look like the head of a witch?
The nebula is [known popularly][known popularly] as the Witch Head Nebula because, it is said, the nebula's shape resembles a [Halloween-style caricature][Halloween-style caricature] of a witch's head.
Exactly how, though, can be a topic of imaginative speculation.
What is clear is that [IC 2118][IC 2118] is about 50 [light-years][light-years] across and made of gas and dust that points to -- because it has been partly eroded by -- the nearby star [Rigel][Rigel 1].
One of the brighter stars in the constellation Orion, [Rigel][Rigel 2] lies below the bottom of the [featured image][featured image].
The blue color of the Witch Head Nebula and is caused not only by [Rigel's intense blue starlight][Rigel's intense blue starlight] but because the [dust grains][dust grains] scatter blue light more efficiently than red.
The same [physical process][physical process] causes Earth's daytime [sky to appear blue][sky to appear blue], although the scatterers in planet [Earth's atmosphere][Earth's atmosphere] are molecules of [nitrogen][nitrogen] and [oxygen][oxygen].

## 詞彙學習

|漢羅|POJ|KIP|華語|English|
|-|-|-|-|-|
|IC 2118|IC jī-it-it-pat|IC jī-it-it-pat|IC 2118|IC 2118|
|尪姨頭星雲|Ang-î-thâu Seng-hûn|Ang-î-thâu Sing-hûn|巫婆頭星雲|Witch Head Nebula|
|參宿七|Chham-siù-chhit|Tsham-siù-tshit|參宿七|Rigel|
|獵戶座|La̍h-hō͘-chō|La̍h-hōo-tsō|獵戶座|Orion|
|散射|sàn-siā|sàn-siā|散射|scatter|
|散射源|sàn-siā-goân|sàn-siā-guân|散射源|scatterers|
|窒素|chit-sò͘|tsit-sòo|氮|nitrogen|
|窒素|chek-sò͘|tsik-sòo|氮|nitrogen|
|酸素|sng-sò͘|sng-sòo|氧|oxygen|
|酸素|sàng-sò͘|sàng-sòo|氧|oxygen|
|bàng-kà|bàng-kà|bàng-kà|漫畫|caricature|
|塗粉粒|thô͘-hún-lia̍p|thôo-hún-lia̍p|灰塵粒|dust grain|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[known popularly]:https://earthsky.org/todays-image/witch-head-nebula-orion/
[Halloween-style caricature]:https://en.wikipedia.org/wiki/Halloween#/media/File:Halloween_Witch_2011.JPG
[IC 2118]:https://en.wikipedia.org/wiki/IC_2118
[light-years]:https://spaceplace.nasa.gov/light-year/
[Rigel 1]:https://en.wikipedia.org/wiki/Rigel
[Rigel 2]:https://apod.nasa.gov/apod/ap230407.html
[featured image]:https://www.instagram.com/p/CqdsZ47M7xc/
[Rigel's intense blue starlight]:https://apod.nasa.gov/apod/ap220124.html
[dust grains]:https://curator.jsc.nasa.gov/dust/
[physical process]:http://hyperphysics.phy-astr.gsu.edu/hbase/atmos/blusky.html
[sky to appear blue]:https://spaceplace.nasa.gov/blue-sky/en/
[Earth's atmosphere]:https://www.nasa.gov/image-article/earths-atmospheric-layers-3/
[nitrogen]:https://www.nasa.gov/solar-system/nasas-curiosity-rover-finds-biologically-useful-nitrogen-on-mars/
[oxygen]:https://astrobiology.nasa.gov/news/lightning-oxygen-and-life-detection/

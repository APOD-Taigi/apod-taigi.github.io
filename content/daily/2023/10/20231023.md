---
title: Juno 太空船翕--ê 木衛一 Io
date: 2023-10-23
publishdate: 2023-10-23T11:45:00+0800
tags: [Juno 太空船, 木衛一 Io, 重力搝搦 熁燒, 硫磺, 二酸化硫, 木星, 木衛, 木星環, 極光]
hero: https://apod.nasa.gov/apod/image/2310/IoFlyby_Juno_960.jpg
summary: 閣翕著一張新 ê 相片矣！木衛一 Io ê 火山是一直咧噴。為著欲了解這个現象，NASA ê Juno 機器人太空船開始連紲拜訪這粒奇怪 ê 衛星。
---

{{% apod %}}

- 原始文章：[Moon Io from Spacecraft Juno](https://apod.nasa.gov/apod/ap231023.html)
- 影像來源：[NASA](https://www.nasa.gov/), [JPL-Caltech](https://www.jpl.nasa.gov), [SwRI](https://www.swri.org/), [MSSS](http://www.msss.com/); 資料處理 & 版權：[Ted Stryk](https://twitter.com/tedstryk) & [Fernando García Navarro](mailto:fergarcia@me.com)
- 請你來鬥相共：[Professional-astronomer level guest writers and assistant editors for APOD](https://asterisk.apod.com/viewtopic.php?t=43388)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] Juno 太空船翕--ê 木衛一 Io
閣翕著一張新 ê 相片矣！
[木][Jupiter]衛一 [Io][Io] ê 火山是一直咧噴。
為著欲了解這个現象，[NASA][NASA] ê [Juno][Juno 1] 機器人太空船開始連紲拜訪這粒 [奇怪][very strange] ê 衛星。
[Io kah 咱 ê 月球是差不多大細][Io is about the size of Earth's moon]，毋過因為木星 kah 其他木衛 ê [重力搝搦][gravitational flexing]，伊 ê 內部去予熁燒，[表面變甲全火山][covered with volcanoes]。
這張相片是 [頂禮拜][last week's flyby] Juno 太空船 ùi Io 頂懸 1 萬 2000 公里懸 ê 所在飛過翕--ê，下底是危險 ê 活跳世界。
[Io ê 表面][surface of Io] 去予硫磺 kah 堅凍 ê 二酸化硫 kā 變做黃色、柑仔色、kah 咖啡色。
[Juno][Juno 2] 飛過火山 ê 時陣伊 [當咧][just as] 噴煙，就是相片頂懸暗暗 ê 雲煙。
研究 Io ê 火山 kah 雲煙，會當幫贊咱人類閣較了解 [木星這个複雜 ê 系統][Jupiter's complex system]，包括伊 ê 衛星、木星環、極光，是按怎產生交互作用。
[Juno 太空船按算欲][Juno is scheduled] tī 紲落來幾若個月，用 10 倍近 ê 距離飛過 Io 2 擺。
一擺 tī 12 月，另外一擺 tī 2024 年 2 月。

## [POJ] Juno Thài-khong-chûn hip--ê Bo̍k-ūi-it Io
Koh hip-tio̍h chi̍t-tiuⁿ sin ê siòng-phìⁿ--ah!
Bo̍k-ūi-it Io ê hóe-soaⁿ sī it-ti̍t leh phùn.
Ūi-tio̍h beh liáu-kái chit-ê hiān-siōng, NASA ê Juno Ki-khì-lâng Thài-khong-chûn khai-sí liân-sòa pài-hóng chit lia̍p chiok kî-koài ê ūi-chheⁿ.
Io kah lán ê Goe̍h-kiû sī chha-put-to tōa-sè, m̄-koh in-ūi Bo̍k-chheⁿ kah kî-thaⁿ Bo̍k-ūi ê tiōng-le̍k giú-la̍k, i ê lōe-pō͘ khì hō͘ haⁿh-sio, piáu-bīn piàn-kah choân hóe-soaⁿ.
Chit-tiuⁿ siòng-phìⁿ sī téng-lé-pài Juno Thài-khong-chûn ùi Io téng-koân 1 bān 2000 kong-lí koân ê só͘-chāi poe--kòe hip--ê, ē-té sī gûi-hiám ê oa̍h-thiàu sè-kài.
Io ê piáu-bīn khì hō͘ liû-hông kah kian-tàng ê jī-sng-hòa-liû kā piàn-chò n̂g-sek, kam-á-sek, kah ka-pi-sek.
Juno poe-kòe hóe-soaⁿ ê sî-chūn i tng-leh phùn ian, to̍h-sī siòng-phìⁿ téng-koân àm-àm ê hûn-ian.
Gián-kiù Io ê hóe-soaⁿ kah hûn-ian, ē-tàng pang-chān lán jîn-lūi koh-khah liáu-kái Bo̍k-chheⁿ chit-ê ho̍k-cha̍p ê hē-thóng, pau-koat i ê ūi-chheⁿ, Bo̍k-chheⁿ-khoân, ke̍k-kng, sī-án-chóaⁿ sán-seng kau-hō͘-chok-iōng.
Juno Thài-khong-chûn àn-sǹg beh tī sòa--lo̍h-lâi kúi-nā kò goe̍h, iōng 10 pōe kīn ê kū-lî poe-kòe Io 2 pái.
Chi̍t-pái tī 12 goe̍h, lēng-gōa chi̍t-pái tī 2024 nî 2 goe̍h.

## [KIP] Juno Thài-khong-tsûn hip--ê Bo̍k-uī-it Io
Koh hip-tio̍h tsi̍t-tiunn sin ê siòng-phìnn--ah!
Bo̍k-uī-it Io ê hué-suann sī it-ti̍t leh phùn.
Uī-tio̍h beh liáu-kái tsit-ê hiān-siōng, NASA ê Juno Ki-khì-lâng Thài-khong-tsûn khai-sí liân-suà pài-hóng tsit lia̍p tsiok kî-kuài ê uī-tshenn.
Io kah lán ê Gue̍h-kiû sī tsha-put-to tuā-sè, m̄-koh in-uī Bo̍k-tshenn kah kî-thann Bo̍k-uī ê tiōng-li̍k giú-la̍k, i ê luē-pōo khì hōo hannh-sio, piáu-bīn piàn-kah tsuân hué-suann.
Tsit-tiunn siòng-phìnn sī tíng-lé-pài Juno Thài-khong-tsûn uì Io tíng-kuân 1 bān 2000 kong-lí kuân ê sóo-tsāi pue--kuè hip--ê, ē-té sī guî-hiám ê ua̍h-thiàu sè-kài.
Io ê piáu-bīn khì hōo liû-hông kah kian-tàng ê jī-sng-huà-liû kā piàn-tsò n̂g-sik, kam-á-sik, kah ka-pi-sik.
Juno pue-kuè hué-suann ê sî-tsūn i tng-leh phùn ian, to̍h-sī siòng-phìnn tíng-kuân àm-àm ê hûn-ian.
Gián-kiù Io ê hué-suann kah hûn-ian, ē-tàng pang-tsān lán jîn-luī koh-khah liáu-kái Bo̍k-tshenn tsit-ê ho̍k-tsa̍p ê hē-thóng, pau-kuat i ê uī-tshenn, Bo̍k-tshenn-khuân, ki̍k-kng, sī-án-tsuánn sán-sing kau-hōo-tsok-iōng.
Juno Thài-khong-tsûn àn-sǹg beh tī suà--lo̍h-lâi kuí-nā kò gue̍h, iōng 10 puē kīn ê kū-lî pue-kuè Io 2 pái.
Tsi̍t-pái tī 12 gue̍h, līng-guā tsi̍t-pái tī 2024 nî 2 gue̍h.

## [English] Moon Io from Spacecraft Juno
There goes another one!
Volcanoes on [Jupiter][Jupiter]'s moon [Io][Io] keep erupting.
To investigate, [NASA][NASA]'s robotic [Juno][Juno 1] spacecraft has begun a series of visits to this [very strange][very strange] moon.
[Io is about the size of Earth's moon][Io is about the size of Earth's moon], but because of [gravitational flexing][gravitational flexing] by Jupiter and other moons, Io's interior gets heated and its surface has become [covered with volcanoes][covered with volcanoes].
The featured image is from [last week's flyby][last week's flyby], passing within 12,000 kilometers above the dangerously active world.
The [surface of Io][surface of Io] is covered with sulfur and frozen sulfur dioxide, making it appear yellow, orange and brown.
As hoped, [Juno][Juno 2] flew by [just as][just as] a volcano was erupting -- with its faint plume visible near the top of the featured image.
Studying Io's volcanoes and plumes helps humanity better understand how [Jupiter's complex system][Jupiter's complex system] of moons, rings, and auroras interact.
[Juno is scheduled][Juno is scheduled] to make two flybys of Io during the coming months that are almost 10 times closer: one in December and another in February 2024.

## 詞彙學習（漢羅/POJ/KIP/華語/English）
- 【Juno 太空船】Juno Thài-khong-chûn/Juno Thài-khong-tsûn/朱諾太空船/Spacecraft Juno
- 【木衛一 Io】Bo̍k-ūi-it Io/Bo̍k-uī-it Io/木衛一埃歐/Io
- 【重力搝搦】tiōng-le̍k giú-la̍k/tiōng-li̍k giú-la̍k/重力拉扯/gravitational flexing
- 【熁燒】haⁿh-sio/hannh-sio/加熱/heat
- 【硫磺】liû-hông/liû-hông/硫/sulfur
- 【二酸化硫】jī-sng-hòa-liû/jī-sng-huà-liû/二氧化硫/sulfur dioxide
- 【木星】Bo̍k-chheⁿ/Bo̍k-tshenn/木星/Jupiter
- 【木星環】Bo̍k-chheⁿ-khoân/Bo̍k-tshenn-khuân/木星環/Jupiter's ring
- 【極光】ke̍k-kng/ki̍k-kng/極光/aurora

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Jupiter]:https://science.nasa.gov/jupiter/
[Io]:https://en.wikipedia.org/wiki/Io_(moon)
[NASA]:https://www.nasa.gov/about/
[Juno 1]:https://www.jpl.nasa.gov/missions/juno
[very strange]:https://www.intermountainpet.com/hubfs/Blog_Images/Dogs-tilting-their-heads.jpg
[Io is about the size of Earth's moon]:https://planetary.s3.amazonaws.com/web/assets/pictures/20130619_solar-system-major-moons-by-location-withtext.jpg
[gravitational flexing]:https://en.wikipedia.org/wiki/Volcanism_on_Io#Heat_source
[covered with volcanoes]:https://apod.nasa.gov/apod/astropix.htmlap110522.html
[last week's flyby]:https://youtu.be/yJUJmI8YI_E
[surface of Io]:https://apod.nasa.gov/apod/astropix.htmlap221211.html
[Juno 2]:https://science.nasa.gov/mission/juno/
[just as]:https://www.universetoday.com/163766/juno-completes-its-closest-flyby-of-io-yet/
[Jupiter's complex system]:https://apod.nasa.gov/apod/astropix.htmlap220830.html
[Juno is scheduled]:https://en.wikipedia.org/wiki/Exploration_of_Io#Juno_spacecraft

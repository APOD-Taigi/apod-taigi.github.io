---
title: 日落點 ê 日出
date: 2023-10-19
publishdate: 2023-10-19T11:45:00+0800
tags: [海拔, 縮時攝影, 日環食, 太陽濾鏡, 三跤馬]
hero: https://apod.nasa.gov/apod/image/2310/AnnularMontagev21024.jpg
summary: 這張縮時攝影相片是 10 月 14 翕--ê，是 tī 地球 Bryce 山谷 日落點翕 ê 日出。
categories: [podcast]
vocals: [阿錕]
---

{{% apod %}}

- 原始文章：[A Sunrise at Sunset Point](https://apod.nasa.gov/apod/ap231019.html)
- 影像來源 kah [版權][copyright]：[Martin Ratcliffe](https://www.instagram.com/mratcliffe1959/)
- APOD 相簿：[2023 年 10 月 ê 日環食](https://www.facebook.com/media/set/?set=a.312184138176837&type=3)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clpfl4f2c00o501zi9cnngi56" >}}

## [漢羅] 日落點 ê 日出
這張縮時攝影相片是 10 月 14 翕--ê，是 tī [地球 Bryce 山谷][Bryce Canyon, planet Earth] 日落點翕 ê 日出。
這工是初一 ê 月娘 tī 透早 ê 山谷逐著天頂 ê 日頭。
月娘 [烏影出現][shadow swept] tī 這个懸海拔景色 ê 時陣，當地溫度嘛降落來。
透早時 ê 這粒光爍爍 ê 日頭，嘛變做較柔和 ê 黃色色調，光線就照 tī 紅色 ê 岩石山頂懸。
這張縮時攝影相片是 每 2 分鐘翕一擺。
Kha-mé-lah kah 太陽濾鏡是 [固定 tī 三跤馬][fixed to a tripod] 頂懸 leh 翕 [日環食][annular solar eclipse] ê 無仝階段。

## [POJ] Ji̍t-lo̍h-tiám ê Ji̍t-chhut
Chit-tiuⁿ sok-sî-liap-iáⁿ siòng-phìⁿ sī 10 goe̍h 14 hip--ê, sī tī Tē-kiû Bryce soaⁿ-kok Ji̍t-lo̍h-tiám hip ê ji̍t-chhut.
Chit kang sī chho͘-it ê goe̍h-niû tī thàu-chá ê soaⁿ-kok jiok-tio̍h thiⁿ-téng ê ji̍t-thâu.
Goe̍h-niû o͘-iáⁿ chhut-hiān tī chit-ê koân hái-poa̍t kéng-sek ê sî-chūn, tong-tē un-tō͘ mā kàng--lo̍h-lâi.
Thàu-chá-sî ê chit lia̍p kng-sih-sih ê ji̍t-thâu, mā piàn-chò khah jiû-hô ê n̂g-sek sek-tiāu, kng-sòaⁿ to̍h chiàu tī âng-sek ê giâm-chio̍h-soaⁿ téng-koân.
Chit-tiuⁿ sok-sî-liap-iáⁿ siòng-phìⁿ sī múi 2 hun-cheng hip chi̍t-pái.
Kha-mé-lah kah thài-iông lū-kiàⁿ sī kò͘-tēng tī saⁿ-kha-bé téng-koân leh hip ji̍t-khoân-si̍t ê bô-kâng kai-tōaⁿ.

## [KIP] Ji̍t-lo̍h-tiám ê Ji̍t-tshut
Tsit-tiunn sok-sî-liap-iánn siòng-phìnn sī 10 gue̍h 14 hip--ê, sī tī Tē-kiû Bryce suann-kok Ji̍t-lo̍h-tiám hip ê ji̍t-tshut.
Tsit kang sī tshoo-it ê gue̍h-niû tī thàu-tsá ê suann-kok jiok-tio̍h thinn-tíng ê ji̍t-thâu.
Gue̍h-niû oo-iánn tshut-hiān tī tsit-ê kuân hái-pua̍t kíng-sik ê sî-tsūn, tong-tē un-tōo mā kàng--lo̍h-lâi.
Thàu-tsá-sî ê tsit lia̍p kng-sih-sih ê ji̍t-thâu, mā piàn-tsò khah jiû-hô ê n̂g-sik sik-tiāu, kng-suànn to̍h tsiàu tī âng-sik ê giâm-tsio̍h-suann tíng-kuân.
Tsit-tiunn sok-sî-liap-iánn siòng-phìnn sī muí 2 hun-tsing hip tsi̍t-pái.
Kha-mé-lah kah thài-iông lū-kiànn sī kòo-tīng tī sann-kha-bé tíng-kuân leh hip ji̍t-khuân-si̍t ê bô-kâng kai-tuānn.

## [English] A Sunrise at Sunset Point
This timelapse series captured on October 14 is set against the sunrise view from Sunset Point, [Bryce Canyon, planet Earth][Bryce Canyon, planet Earth].
Of course on that date the New Moon caught up with the Sun in the canyon's morning skies.
Local temperatures fell as the Moon's [shadow swept][shadow swept] across the high altitude scene and the brilliant morning sunlight became a more subdued yellow hue cast over the reddish rocky landscape.
In the timelapse series, images were taken at 2 minute intervals.
The camera and solar filter were [fixed to a tripod][fixed to a tripod] to follow the phases of the [annular solar eclipse][annular solar eclipse].

## 詞彙學習（漢羅/POJ/KIP/華語/English）
- 【海拔】hái-poa̍t/hái-pua̍t/海拔/altitude
- 【縮時攝影】sok-sî-liap-iáⁿ/sok-sî-liap-iánn/縮時攝影/timelapse
- 【日環食】ji̍t-khoân-si̍t/ji̍t-khuân-si̍t/日環食/annular solar eclipse
- 【太陽濾鏡】thài-iông lū-kiàⁿ/thài-iông lū-kiànn/太陽濾鏡/solar filter
- 【三跤馬】saⁿ-kha-bé/sann-kha-bé/三腳架/tripod
- 【日落點】Ji̍t-lo̍h-tiám/Ji̍t-lo̍h-tiám/日落點/Sunset Point

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Bryce Canyon, planet Earth]:https://www.nps.gov/brca/planyourvisit/2023-annular-eclipse.htm
[shadow swept]:https://www.nasa.gov/image-article/the-moon-casts-a-shadow/
[fixed to a tripod]:https://www.instagram.com/p/CyYes88tvfT/
[annular solar eclipse]:https://blogs.nasa.gov/Watch_the_Skies/tag/eclipse/

---
title: 萬聖節 kah 巫師星雲
date: 2023-10-31
publishdate: 2023-10-31T11:45:00+0800
tags: [萬聖節, 巫師星雲, NGC 7380, 跨季日, 番鼠日, 竹鼠日, 秋分, 冬至]
hero: https://apod.nasa.gov/apod/image/2310/WizardCenter_McInnis_960.jpg
summary: 萬聖節 ê 起源是 tī 足早以前，而且 kah 天文有關。
---

{{% apod %}}

- 原始文章：[Halloween and the Wizard Nebula](https://apod.nasa.gov/apod/ap231031.html)
- 影像來源 kah 版權：[Richard McInnis](https://www.astrobin.com/users/rmcinnis1/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 萬聖節 kah 巫師星雲
[萬聖節 ê 起源][Halloween's origin] 是 tī 足久足久以前，而且 kah 天文有關。
[萬聖節][Halloween] 是 ùi 西元前 5 世紀開始--ê，這工是提來慶祝 [跨季日][cross-quarter day]，就是 ùi [秋分][equinox] 到 [冬至][solstice] 中央。
秋分這工 ê 日時 kah 暗暝平長，冬至這工 tī 北半球是日時上短、暗暝上長。
毋過 [現代曆法][modern calendar] 內底，就算今仔日是萬聖節，真正 ê 跨[季][quarter day]日 會是 [後一禮拜][next week]。
另外一个 跨季日是 番鼠日，嘛會使叫做 [竹鼠日][Groundhog Day][。][.]
萬聖節 ê 現代慶祝方式，猶是有 [保留以前 ê 風俗][historic roots]，就是 [妝甲怪怪][dressing to scare]，通 kā 幽靈嚇驚走。
Tùi 這个古老節日上適當 ê 貢品，就是這張 [巫師星雲][Wizard Nebula] (NGC 7380) ê [特寫相片][this closeup view]。
這寡恆星、氣體、塗粉 ê 交互作用，視覺上 tùi 一寡人來講，會看做是 [小說內底講著--ê，古早時代 ê 巫師][fictional ancient sorcerer]。
雖罔講星雲干焦會活幾若百萬年爾，毋過一寡受著 [重力聚集氣體生出來 ê][great gravitational powers] [恆星][stars being conjured]，有可能會比咱 ê 太陽 [活閣較久][outlive]。

## [POJ] Bān-sèng-cheh kah Bû-su Seng-hûn
Bān-sèng-cheh ê khí-goân sī tī chiok kú chiok kú í-chêng, jî-chhiáⁿ kah thian-bûn ū-koan.
Bān-sèng-cheh sī ùi se-goân chêng 5 sè-kí khai-sí--ê, chit kang sī thê-lâi khèng-chiok khòa-kùi-ji̍t, to̍h-sī ùi chhiu-hun kàu tang-chì tiong-ng.
Chhiu-hun chit-kang ê ji̍t-sî kah àm-mî pîⁿ tn̂g, tang-chì chit-kang tī Pak-pòaⁿ-kiû sī ji̍t-sî siōng té, àm-mî siōng tn̂g.
M̄-koh hiān-tāi le̍k-hoat lāi-té, to̍h-sǹg kin-á-ji̍t sī Bān-sèng-cheh, chin-chiàⁿ ê khòa-kùi-ji̍t ē sī āu chi̍t lé-pài.
Lēng-gōa chi̍t-ê khòa-kùi-li̍t sī Hoan-chhú-ji̍t, mā ē-sái kiò-chò Tek-chhú-ji̍t.
Bān-sèng-cheh ê hiān-tāi khèng-chiok hong-sek, iáu-sī ū pó-liû í-chêng ê hong-sio̍k, to̍h-sī chng kah koài-koài, thang kā iu-lêng heh-kiaⁿ-cháu.
Tùi chit-ê kó͘-ló cheh-ji̍t siōng sek-tong ê kòng-phín, to̍h-sī chit-tiuⁿ Bû-su Seng-hûn (NGC 7380) ê te̍k-siá siòng-phìⁿ.
Chit kóa hêng-chhiⁿ, khì-thé, thô͘-hún ê kau-hō͘-chok-iōng, sī-kak siōng tùi chi̍t-kóa lâng lâi-kóng, ē khòaⁿ-chò sī sió-soat lāi-té kóng-tio̍h--ê, kó͘-chá sî-tāi ê bû-su.
Sui-bóng kóng seng-hûn kan-na ē oa̍h kúi-nā pah bān-nî niā, m̄-koh chi̍t-kóa siū-tio̍h tiōng-le̍k chū-chi̍p khì-thé seⁿ-chhut-lâi ê hêng-chhiⁿ, ū khó-lêng ē pí lán ê Thài-iông oa̍h koh-khah kú.

## [KIP] Bān-sìng-tseh kah Bû-su Sing-hûn
Bān-sìng-tseh ê khí-guân sī tī tsiok kú tsiok kú í-tsîng, jî-tshiánn kah thian-bûn ū-kuan.
Bān-sìng-tseh sī uì se-guân tsîng 5 sè-kí khai-sí--ê, tsit kang sī thê-lâi khìng-tsiok khuà-kuì-ji̍t, to̍h-sī uì tshiu-hun kàu tang-tsì tiong-ng.
Tshiu-hun tsit-kang ê ji̍t-sî kah àm-mî pînn tn̂g, tang-tsì tsit-kang tī Pak-puànn-kiû sī ji̍t-sî siōng té, àm-mî siōng tn̂g.
M̄-koh hiān-tāi li̍k-huat lāi-té, to̍h-sǹg kin-á-ji̍t sī Bān-sìng-tseh, tsin-tsiànn ê khuà-kuì-ji̍t ē sī āu tsi̍t lé-pài.
Līng-guā tsi̍t-ê khuà-kuì-li̍t sī Huan-tshú-ji̍t, mā ē-sái kiò-tsò Tik-tshú-ji̍t.
Bān-sìng-tseh ê hiān-tāi khìng-tsiok hong-sik, iáu-sī ū pó-liû í-tsîng ê hong-sio̍k, to̍h-sī tsng kah kuài-kuài, thang kā iu-lîng heh-kiann-tsáu.
Tuì tsit-ê kóo-ló tseh-ji̍t siōng sik-tong ê kòng-phín, to̍h-sī tsit-tiunn Bû-su Sing-hûn (NGC 7380) ê ti̍k-siá siòng-phìnn.
Tsit kuá hîng-tshinn, khì-thé, thôo-hún ê kau-hōo-tsok-iōng, sī-kak siōng tuì tsi̍t-kuá lâng lâi-kóng, ē khuànn-tsò sī sió-suat lāi-té kóng-tio̍h--ê, kóo-tsá sî-tāi ê bû-su.
Sui-bóng kóng sing-hûn kan-na ē ua̍h kuí-nā pah bān-nî niā, m̄-koh tsi̍t-kuá siū-tio̍h tiōng-li̍k tsū-tsi̍p khì-thé senn-tshut-lâi ê hîng-tshinn, ū khó-lîng ē pí lán ê Thài-iông ua̍h koh-khah kú.

## [English] Halloween and the Wizard Nebula

[Halloween's origin][Halloween's origin] is ancient and astronomical.
Since the fifth century BC, [Halloween][Halloween] has been celebrated as a [cross-quarter day][cross-quarter day], a day halfway between an [equinox][equinox] (equal day / equal night) and a [solstice][solstice] (minimum day / maximum night in the northern hemisphere).
With a [modern calendar][modern calendar] however, even though Halloween occurs today, the real cross-[quarter day][quarter day] will occur [next week][next week].
Another cross-quarter day is [Groundhog Day][Groundhog Day][.][.]
Halloween's modern celebration retains [historic roots][historic roots] in [dressing to scare][dressing to scare] away the spirits of the dead.
Perhaps a fitting tribute to this ancient holiday is [this closeup view][this closeup view] of the [Wizard Nebula][Wizard Nebula] (NGC 7380).
Visually, the interplay of stars, gas, and dust has created a shape that appears to some like a [fictional ancient sorcerer][fictional ancient sorcerer].
Although the nebula may last only a few million years, some of the [stars being conjured][stars being conjured] from the gas by the [great gravitational powers][great gravitational powers] may [outlive][outlive] our Sun.

## 詞彙學習（漢羅/POJ/KIP/華語/English）
- 【萬聖節】Bān-sèng-cheh/Bān-sìng-tseh/萬聖節/Halloween
- 【巫師星雲】Bû-su Seng-hûn/Bû-su Sing-hûn/巫師星雲/Wizard Nebula
- 【NGC 7380】NGC chhit-sam-pat-khòng/NGC tshit-sam-pat-khòng/NGC 7380/NGC 7380
- 【跨季日】Khòa-kùi-ji̍t/Khuà-kuì-ji̍t/跨季日/cross-quarter day
- 【番鼠日】Hoan-chhí-ji̍t/Huan-tshí-ji̍t/土撥鼠日/Groundhog Day
- 【竹鼠日】Tek-chhí-ji̍t/Tik-tshí-ji̍t/土撥鼠日/Groundhog Day
- 【秋分】chhiu-hun/tshiu-hun/秋分/autumn equinox
- 【冬至】tang-chì/tang-tsì/冬至/winter solstice
- 【冬節】tang-cheh/tang-tseh/冬至/winter solstice

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Halloween's origin]:https://www.history.com/topics/halloween/history-of-halloween
[Halloween]:https://en.wikipedia.org/wiki/Halloween
[cross-quarter day]:https://earthsky.org/astronomy-essentials/halloween-derived-from-ancient-celtic-cross-quarter-day/
[equinox]:https://www.timeanddate.com/calendar/september-equinox.html
[solstice]:https://apod.nasa.gov/apod/ap220321.html
[modern calendar]:https://webexhibits.org/calendars/year-countries.html
[quarter day]:https://en.wikipedia.org/wiki/Quarter_days
[next week]:https://sonrisaeast.com/quarter-sun-cross-quarter-calendar/
[Groundhog Day]:https://en.wikipedia.org/wiki/Groundhog_Day
[.]:http://www.youtube.com/watch?v=eZbtAFq7dP8
[historic roots]:https://www.neopagan.net/Halloween-Origins.html
[dressing to scare]:https://www.boredpanda.com/blog/wp-content/uploads/2016/10/halloween-cat-costumes-19-57f75fe01d15b__605.jpg
[this closeup view]:https://www.astrobin.com/kt2rv5/
[Wizard Nebula]:https://en.wikipedia.org/wiki/NGC_7380
[fictional ancient sorcerer]:https://en.wikipedia.org/wiki/Magician_(fantasy)#/media/File:Arthur-Pyle_The_Enchanter_Merlin.JPG
[stars being conjured]:https://science.nasa.gov/astrophysics/focus-areas/how-do-stars-form-and-evolve/
[great gravitational powers]:https://en.wikipedia.org/wiki/Gravitational_collapse
[outlive]:http://hyperphysics.phy-astr.gsu.edu/hbase/Astro/startime.html

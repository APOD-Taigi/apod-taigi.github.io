---
title: Encke 彗星 kah 肚胿仔星雲
date: 2023-10-27
publishdate: 2023-10-27T11:45:00+0800
tags: [Encke 彗星, 肚胿仔星雲, 彗星 2P/Encke, 內太陽系, 木星, 金星, 遠日點, 近日點, 輻射點, 金牛座流星雨, 金牛座, 畢宿五, 發射星雲, IC 410, 恆星形成雲, 室女座, 角宿一, 彗鬚]
hero: https://apod.nasa.gov/apod/image/2310/2P_Encke_2023_08_24JuneLake_California_USA_DEBartlett1024.jpg
summary: 人類歷史上知影 ê 第二粒彗星是 Encke 彗星，編號 2P/Encke。
---

{{% apod %}}

- 原始文章：[Encke and the Tadpoles](https://apod.nasa.gov/apod/ap231027.html)
- 影像來源 kah [版權][copyright]：[Dan Bartlett](https://www.astrobin.com/users/h2ologg/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] Encke 彗星 kah 肚胿仔星雲
人類歷史上知影 ê 第二粒彗星是 [Encke 彗星，編號 2P/Encke][Comet Encke (2P/Encke)]。
Encke 彗星飛到 [內太陽系 ê 時陣，伊就][Solar System, Encke's] ùi 木星軌道以內 ê 遠日點，行到金星軌道以內 ê 近日點。
伊每 3.3 年會轉來近日點一擺，是 [太陽系內底週期上短 ê 主要彗星][period of the Solar System's major comets]。
Encke 彗星 [上無][at least] kah 地球 ê 2 个逐年攏會拄著 ê 流星雨有關係，[北金牛座流星雨][North and South Taurids kah 南金牛座流星雨][North and South Taurids]。
2 个流星雨 ê 活跳期出現 tī 10 月底 kah 11 月初。
In 2 个 ê 輻射點分別 tī 頭足大粒 ê 金牛座 內底 較光 ê 星，畢宿五附近。
這張 tī 8 月 24 翕--ê [望遠鏡景色][this telescopic field of view] 有翕著暗暗 ê Encke 彗星。
伊美麗 ê 青色彗鬚 tī 天頂行到 發射星雲 IC 410 內底 ê 少年星團 kah 幾若光年長 ê [肚胿仔形][tadpole-shaped] 恆星形成雲 附近。
5 工前 ê 10 月 22，伊拄經過近日點，[這馬行到室女座內底一粒足光 ê 角宿一附近矣][Now near bright star Spica]。

## [POJ] Encke Hūi-chheⁿ kah Tō͘-koai-á Seng-hûn
Jîn-lūi le̍k-sú-siōng chai-iáⁿ ê tē-jī lia̍p Hūi-chheⁿ sī Encke Hūi-chheⁿ, pian-hō 2P/Encke.
Encke Hūi-chheⁿ poe-kàu Lāi-thài-iông-hē ê sî-chūn, i to̍h ùi Bo̍k-chheⁿ kúi-tō í-lāi ê oán-ji̍t-tiám, kiâⁿ kàu Kim-chheⁿ kúi-tō í-lāi ê kīn-ji̍t-tiám.
I múi 3.3 nî ē tńg-lâi kīn-ji̍t-tiám chi̍t-pái,sī Thài-iông-hē lāi-té chiu-kî siōng té ê chú-iàu hūi-chheⁿ.
Encke Hūi-chheⁿ siōng-bô kah tē kiû-ê 2 ê ta̍k-nî lóng ē tú-tio̍h ê liû-chhiⁿ-hō͘ ū koan-hē,pak kim-gû-chō liû-chhiⁿ-hō͘ kah lâm kim-gû-chō liû-chhiⁿ-hō͘.
2 ê liû-chheⁿ-hō͘ ê oa̍h-thiàu-kî chhut-hiān tī 10 goe̍h-té kah 11 goe̍h-chhe.
In 2 ê ê hok-siā-tiám hun-pia̍t tī thâu chiok tōa-lia̍p ê Kim-gû-chō lāi-té khah kng ê chheⁿ, Pit-siok-ngó͘ hù-kīn.
Chit-tiuⁿ tī 8 goe̍h 24 hip--ê bōng-oán-kiàⁿ kéng-sek ū hip-tio̍h àm-àm ê Encke Hūi-chheⁿ.
I bí-lē ê chheⁿ-sek hūi-chhiu tī thiⁿ-téng kiâⁿ kàu hoat-siā seng-hûn IC 410 lāi-té ê siàu-liân seng-thoân kah kúi-nā kng-nî tn̂g ê tō͘-koai-á hêng hêng-chheⁿ hêng-sêng-hûn hù-kīn.
5 kang chêng ê 10 goe̍h 22, i tú keng-kòe kīn-ji̍t-tiám, chit-má kiâⁿ kàu Sek-lú-chō lāi-té chi̍t-lia̍p chiok kng ê Kak-siù-it hù-kīn--ah.

## [KIP] Encke Huī-tshenn kah Tōo-kuai-á Sing-hûn
Jîn-luī li̍k-sú-siōng tsai-iánn ê tē-jī lia̍p Huī-tshenn sī Encke Huī-tshenn, pian-hō 2P/Encke.
Encke Huī-tshenn pue-kàu Lāi-thài-iông-hē ê sî-tsūn, i to̍h uì Bo̍k-tshenn kuí-tō í-lāi ê uán-ji̍t-tiám, kiânn kàu Kim-tshenn kuí-tō í-lāi ê kīn-ji̍t-tiám.
I muí 3.3 nî ē tńg-lâi kīn-ji̍t-tiám tsi̍t-pái,sī Thài-iông-hē lāi-té tsiu-kî siōng té ê tsú-iàu huī-tshenn.
Encke Huī-tshenn siōng-bô kah tē kiû-ê 2 ê ta̍k-nî lóng ē tú-tio̍h ê liû-tshinn-hōo ū kuan-hē,pak kim-gû-tsō liû-tshinn-hōo kah lâm kim-gû-tsō liû-tshinn-hōo.
2 ê liû-tshenn-hōo ê ua̍h-thiàu-kî tshut-hiān tī 10 gue̍h-té kah 11 gue̍h-tshe.
In 2 ê ê hok-siā-tiám hun-pia̍t tī thâu tsiok tuā-lia̍p ê Kim-gû-tsō lāi-té khah kng ê tshenn, Pit-siok-ngóo hù-kīn.
Tsit-tiunn tī 8 gue̍h 24 hip--ê bōng-uán-kiànn kíng-sik ū hip-tio̍h àm-àm ê Encke Huī-tshenn.
I bí-lē ê tshenn-sik huī-tshiu tī thinn-tíng kiânn kàu huat-siā sing-hûn IC 410 lāi-té ê siàu-liân sing-thuân kah kuí-nā kng-nî tn̂g ê tōo-kuai-á hîng hîng-tshenn hîng-sîng-hûn hù-kīn.
5 kang tsîng ê 10 gue̍h 22, i tú king-kuè kīn-ji̍t-tiám, tsit-má kiânn kàu Sik-lú-tsō lāi-té tsi̍t-lia̍p tsiok kng ê Kak-siù-it hù-kīn--ah.

## [English] Encke and the Tadpoles
History's second known periodic comet is [Comet Encke (2P/Encke)][Comet Encke (2P/Encke)].
As it swings through the inner [Solar System, Encke's][Solar System, Encke's] orbit takes it from an aphelion, its greatest distance from the Sun, inside the orbit of Jupiter to a perihelion just inside the orbit of Mercury.
Returning to its perihelion every 3.3 years, Encke has the shortest [period of the Solar System's major comets][period of the Solar System's major comets].
Comet Encke is also associated with [at least][at least] two annual meteor showers on planet Earth, the [North and South Taurids][North and South Taurids].
Both showers are active in late October and early November.
Their two separate radiants lie near bright star Aldebaran in the head-strong constellation Taurus.
A faint comet, Encke was captured in [this telescopic field of view][this telescopic field of view] imaged on the morning of August 24.
Then, Encke's pretty greenish coma was close on the sky to the young, embedded star cluster and light-years long, [tadpole-shaped][tadpole-shaped] star-forming clouds in emission nebula IC 410.
[Now near bright star Spica][Now near bright star Spica] in Virgo Comet Encke passed its 2023 perihelion only five days ago, on October 22.

## 詞彙學習（漢羅/POJ/KIP/華語/English）
- 【Encke 彗星】/Encke Hui-tshenn/恩克彗星/Comet Encke
- 【肚胿仔星雲】Tō͘-koai-á Seng-hûn/Tōo-kuai-á Sing-hûn/蝌蚪星雲/Tadpoles Nebula
- 【內太陽系】Lāi-thài-iông-hē/Lāi-thài-iông-hē/內太陽系/Inner Solar System
- 【木星】Bo̍k-chheⁿ/Bo̍k-tshenn/木星/Jupiter
- 【金星】Kim-chheⁿ/Kim-tshenn/金星/Mercury
- 【遠日點】oán-ji̍t-tiám/uán-ji̍t-tiám/遠日點/aphelion
- 【近日點】kīn-ji̍t-tiám/kīn-ji̍t-tiám/近日點/perihelion
- 【輻射點】hok-siā-tiám/hok-siā-tiám/輻射點/radiant
- 【彗鬚】hūi-chhiu/huī-tshiu/彗髮/coma
- 【金牛座流星雨】Kim-gû-chō liû-chheⁿ-hō͘/Kim-gû-tsō liû-tshenn-hōo/金牛座流星雨/Taurids
- 【金牛座】Kim-gû-chō/Kim-gû-tsō/金牛座/Taurus
- 【畢宿五】Pit-siù-ngó͘/Pit-siù-ngóo/畢宿五/Aldebaran
- 【發射星雲】hoat-siā seng-hûn/huat-siā sing-hûn/發射星雲/emission nebula
- 【IC 410】IC sù-it-khong/IC sù-it-khong/IC 410/IC 410
- 【恆星形成雲】hêng-chheⁿ hêng-sêng-hûn/hîng-tshenn hîng-sîng-hûn/恆星形成雲/star-forming cloud
- 【室女座】Sek-lú-chō/Sik-lú-tsō/室女座/Virgo
- 【角宿一】Kak-siù-it/Kak-siù-it/角宿一/Spica

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Comet Encke (2P/Encke)]:https://en.wikipedia.org/wiki/Comet_Encke
[Solar System, Encke's]:https://science.nasa.gov/solar-system/comets/2p-encke/
[period of the Solar System's major comets]:https://en.wikipedia.org/wiki/List_of_numbered_comets
[at least]:https://ui.adsabs.harvard.edu/abs/2017A%26A...605A..68S/abstract
[North and South Taurids]:https://earthsky.org/astronomy-essentials/taurid-meteors-all-you-need-to-know/
[this telescopic field of view]:https://www.astrobin.com/jurom7/C/
[tadpole-shaped]:https://apod.nasa.gov/apod/ap200618.html
[Now near bright star Spica]:https://theskylive.com/encke-info

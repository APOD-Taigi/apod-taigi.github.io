---
title: 飛龍機、雲、月娘、太陽烏子、kah 日頭
date: 2023-10-08
publishdate: 2023-10-08T11:45:00+0800
tags: [太陽烏子, AR 2192, 日偏食, 太陽爍光, 烏子群, 水平線]
hero: https://apod.nasa.gov/apod/image/2310/PlaneEclipse_Slifer_960.jpg
summary: 日頭頭前彼个是啥物？Kah 咱上倚 ê 是飛龍機，出現 tī 日頭中央，是拄仔好去予咱翕著--ê。
categories: [podcast]
vocals: [阿錕]
---

{{% apod %}}

- 原始文章：[Plane, Clouds, Moon, Spots, Sun](https://apod.nasa.gov/apod/ap231008.html)
- 影像來源 kah 版權：[Doyle and Shannon Slifer](mailto:doyle.slifer@gmail.com)
- APOD ê 小編欲 kā 你講：[10 月 12 暗時 6 點 tī 美國 Houghton, Michigan 欲做 ê 代誌](https://www.facebook.com/events/3492928810970281)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clox30zc201yc01uee3pl085p" >}}

## [漢羅] 飛龍機、雲、月娘、太陽烏子、kah 日頭
日頭頭前彼个是啥物？
Kah 咱上倚 ê 是 [飛龍機][airplane]，出現 tī 日頭中央，是拄仔好去予咱翕著--ê。
較遠 ê 是 [地球大氣][Earth's atmosphere] 內底 ê 雲，看起來是變做烏色 ê 水平線。
閣較遠 ê 是 [咱 ê 月娘][Earth's Moon]，就是正爿頂懸 烏烏圓圓彼个，kā 日頭 咬去一大塊。
比飛龍機較遠，tī 太陽表面下底--ê，是太陽烏子。
相片內底主要 ê 太陽烏子群，編號是 [AR 2192][AR 2192]，是 2014 年揣著上大陣 ê 烏子群。
這陣烏子一禮拜前 ùi 太陽邊緣踅過來了後，就一直 leh [pi̍t-pi̍t pho̍k-pho̍k][crackling]、噴出太陽爍光。
是講真拍算，這个太陽剪影一目𥍉就無去矣。
飛龍機閣過幾若秒鐘就飛去矣。
雲閣過幾若分鐘嘛散去矣。
月娘 ùi 日頭面頭前行過 造成 ê [日偏食][partial solar eclipse]，閣過幾若點鐘嘛結束矣。
較好運 ê 是，這寡 [意外][unexpecte] [相疊][lignments] ê 現象 tùi 太陽來講，是 [定定有--ê][surprisingly frequent]。
這禮拜六出現 tī [北美洲 kah 南美洲][North and South America] ê [日偏食][new partial solar eclipse]，有可能會閣看著其中一款現象。

## [POJ] Hui-lêng-ki, Hûn, Goe̍h-niû, Thài-iông O͘-chú, kah Ji̍t-thâu
Ji̍t-thâu thâu-chêng hit-ê sī siáⁿ-mih?
Kah lán siōng óa ê sī hui-lêng-ki, chhut-hiān tī ji̍t-thâu tiong-ng, sī tú-á-hó khì hō͘ lán hip-tio̍h--ê.
Khah hn̄g ê sī Tē-kiû tāi-khì lāi-té ê hûn, khòaⁿ--khí-lâi sī piàn-chò o͘-sek ê chúi-pêng-sòaⁿ.
Koh-khah hn̄g ê sī lán ê Goe̍h-niû, to̍h-sī chiàⁿ-pêng téng-koân o͘-o͘ îⁿ-îⁿ hit-ê, kā ji̍t-thâu kā-khì chi̍t-tōa-tè.
Pí hui-lêng-ki khah hn̄g, tī Thài-iông piáu-bīn ē-té--ê, sī thài-iông o͘-chú.
Siòng-phìⁿ lāi-té chú-iàu ê Thài-iông o͘-chú-kûn, pian-hō sī AR 2192, sī 2014 nî chhōe-tio̍h siōng tōa-tīn ê o͘-chú-kûn.
Chit-tīn o͘-chú chi̍t lé-pài chêng ùi Thài-iông pian-iân se̍h--kòe-lâi liáu-āu, to̍h it-ti̍t leh pi̍t-pi̍t pho̍k-pho̍k, phùn-chhut thài-iông sih-kng.
Sī-kóng chin phah-sǹg, chit-ê thài-iông chián iáⁿ chi̍t-ba̍k-nih to̍h bô--khì--ah.
Hui-lêng-ki koh kòe kúi-nā bió-cheng tō poe--khì--ah.
Hûn koh kòe kúi-nā hun-cheng mā sòaⁿ--khì--ah.
Goe̍h-niû ùi ji̍t-thâu bīn-thâu-chêng kiâⁿ-kòe chō-sêng ê ji̍t-phian-si̍t, koh kòe kúi-nā tiám-cheng mā kiat-sok--ah.
Khah hó-ūn ê sī, chit kóa ì-gōa sio-tha̍h ê hiān-siōng tùi Thài-iông lâi-kóng, sī tiāⁿ-tiāⁿ ū--ê.
Chit lé-pài-la̍k chhut-hiān tī Pak-bí-chiu kah Lâm-bí-chiu ê ji̍t-phian-si̍t, ū khó-lêng ē koh khòaⁿ-tio̍h kî-tiong chi̍t-khoán hiān-siōng.

## [KIP] Hui-lîng-ki, Hûn, Gue̍h-niû, Thài-iông Oo-tsú, kah Ji̍t-thâu
Ji̍t-thâu thâu-tsîng hit-ê sī siánn-mih?
Kah lán siōng uá ê sī hui-lîng-ki, tshut-hiān tī ji̍t-thâu tiong-ng, sī tú-á-hó khì hōo lán hip-tio̍h--ê.
Khah hn̄g ê sī Tē-kiû tāi-khì lāi-té ê hûn, khuànn--khí-lâi sī piàn-tsò oo-sik ê tsuí-pîng-suànn.
Koh-khah hn̄g ê sī lán ê Gue̍h-niû, to̍h-sī tsiànn-pîng tíng-kuân oo-oo înn-înn hit-ê, kā ji̍t-thâu kā-khì tsi̍t-tuā-tè.
Pí hui-lîng-ki khah hn̄g, tī Thài-iông piáu-bīn ē-té--ê, sī thài-iông oo-tsú.
Siòng-phìnn lāi-té tsú-iàu ê Thài-iông oo-tsú-kûn, pian-hō sī AR 2192, sī 2014 nî tshuē-tio̍h siōng tuā-tīn ê oo-tsú-kûn.
Tsit-tīn oo-tsú tsi̍t lé-pài tsîng uì Thài-iông pian-iân se̍h--kuè-lâi liáu-āu, to̍h it-ti̍t leh pi̍t-pi̍t pho̍k-pho̍k, phùn-tshut thài-iông sih-kng.
Sī-kóng tsin phah-sǹg, tsit-ê thài-iông tsián iánn tsi̍t-ba̍k-nih to̍h bô--khì--ah.
Hui-lîng-ki koh kuè kuí-nā bió-tsing tō pue--khì--ah.
Hûn koh kuè kuí-nā hun-tsing mā suànn--khì--ah.
Gue̍h-niû uì ji̍t-thâu bīn-thâu-tsîng kiânn-kuè tsō-sîng ê ji̍t-phian-si̍t, koh kuè kuí-nā tiám-tsing mā kiat-sok--ah.
Khah hó-ūn ê sī, tsit kuá ì-guā sio-tha̍h ê hiān-siōng tuì Thài-iông lâi-kóng, sī tiānn-tiānn ū--ê.
Tsit lé-pài-la̍k tshut-hiān tī Pak-bí-tsiu kah Lâm-bí-tsiu ê ji̍t-phian-si̍t, ū khó-lîng ē koh khuànn-tio̍h kî-tiong tsi̍t-khuán hiān-siōng.

## [English] Plane, Clouds, Moon, Spots, Sun
What's that in front of the Sun?
The closest object is an [airplane][airplane], visible just below the Sun's center and caught purely by chance.
Next out are numerous clouds in [Earth's atmosphere][Earth's atmosphere], creating a series of darkened horizontal streaks.
Farther out is [Earth's Moon][Earth's Moon], seen as the large dark circular bite on the upper right.
Just above the airplane and just below the Sun's surface are sunspots.
The main sunspot group captured here, [AR 2192][AR 2192], was in 2014 one of the largest ever recorded and had been [crackling][crackling] and bursting with flares since it came around the edge of the Sun a week before.
This show of solar silhouettes was unfortunately short-lived.
Within a few seconds the plane flew away.
Within a few minutes the clouds drifted off.
Within a few hours the [partial solar eclipse][partial solar eclipse] of the Sun by the Moon was over.
Fortunately, when it comes to the Sun, even [unexpecte][unexpecte]d a[lignments][lignments] are [surprisingly frequent][surprisingly frequent].
Perhaps one will be imaged this Saturday when a [new partial solar eclipse][new partial solar eclipse] will be visible from much of [North and South America][North and South America].

## 詞彙學習（漢羅/POJ/KIP/華語/English）
- 【太陽烏子】thài-iông o͘-chú/thài-iông oo-tsú/太陽黑子/sunspot
- 【AR 2192】AR jī-it-kiú-jī/AR jī-it-kiú-jī/AR 2192/AR 2192
- 【日偏食】ji̍t-phián-si̍t/ji̍t-phián-si̍t/日偏食/partial solar eclipse
- 【太陽爍光】thài-iông sih-kng/thài-iông sih-kng/太陽閃焰/solar flare
- 【烏子群】o͘-chú-kûn/oo-tsú-kûn/黑子群/sunspot group
- 【水平線】chúi-pêng-sòaⁿ/tsuí-pîng-suànn/水平線/horizontal streak

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[airplane]:https://en.wikipedia.org/wiki/Early_flying_machines
[Earth's atmosphere]:https://climate.nasa.gov/news/2919/earths-atmosphere-a-multi-layered-cake/
[Earth's Moon]:https://science.nasa.gov/moon/
[AR 2192]:https://apod.nasa.gov/apod/ap141025.html
[crackling]:https://apod.nasa.gov/apod/ap141022.html
[partial solar eclipse]:http://en.wikipedia.org/wiki/Solar_eclipse_of_October_23,_2014
[unexpecte]:https://live.staticflickr.com/1893/42812115870_c01b15d20b_b.jpg
[lignments]:https://apod.nasa.gov/apod/ap110115.html
[surprisingly frequent]:https://apod.nasa.gov/apod/ap130513.html
[new partial solar eclipse]:https://science.nasa.gov/eclipses/future-eclipses/eclipse-2023/where-when/
[North and South America]:https://en.wikipedia.org/wiki/Americas#/media/File:Americas_(orthographic_projection).svg

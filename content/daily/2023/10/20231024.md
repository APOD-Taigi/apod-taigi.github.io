---
title: Arp 87：Hubble 翕--ê 合併星系
date: 2023-10-24
publishdate: 2023-10-24T11:45:00+0800
tags: [free2share, Arp 87 合併星系 星系合併 引潮力 正向星系 側向星系 捲螺仔星系 極環 NGC 3808A NGC 3808B 恆星形成活動 星團 獅仔座]
hero: https://apod.nasa.gov/apod/image/2310/Arp87_HubblePathak_1080.jpg
summary:  2 个大型星系 leh 相戰，in 之間有一條由恆星、氣體、塗粉組成、搝甲長長長 ê 宇宙橋，有 7 萬 5000 光年 長。
---

{{% apod %}}

- 原始文章：[Arp 87: Merging Galaxies from Hubble](https://apod.nasa.gov/apod/ap231024.html)
- 影像來源：[NASA](https://www.nasa.gov), [ESA](https://esa.int), [Hubble](https://science.nasa.gov/mission/hubble/); 資料處理：[Harshwardhan Pathak](https://telescope.live/user/32735)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] Arp 87：Hubble 翕--ê 合併星系
這是死亡之舞。
2 个大型星系 leh 相戰，in 之間有一條由恆星、氣體、塗粉組成、搝甲長長長 ê [宇宙橋][cosmic bridge]，有 7 萬 5000 [光年][light-years] 長。
宇宙橋本身就是一个強烈 ê 證據，表示講這 2 个大型星系進前捌 [行相倚][passed close]。
In ê 引力互相影響，產生 [激烈 ê 引潮力][violent tides]。
另外一个證據是，正爿 ê 正向捲螺仔星系，嘛叫做 NGC 3808A，有足濟 ùi 爆發性恆星形成活動中生出來 ê 少年藍色星團。
倒爿彼个扭曲 ê 側向星系 NGC 3808B，去予 [星系橋][bridging the galaxies] ê 物質包起來，成做一个奇妙 ê [極環][polar ring]。
這 2 个星系成做一个系統，就叫做 [Arp 87][Arp 87]。
這款交互作用延續幾若十億年，一直 [互相迵過來迵過去][close passages]，落尾會合併做一个星系。
雖罔講 [這款景色][this scenario] 實在是足特別--ê，毋過星系合併是足四常 ê 現象，Arp 87 就代表 [這个過程][this inevitable process] ê 其中一个階段。
[Arp 87 這雙 leh 跳舞 ê 星系][Arp 87 dancing pair]，差不多 tī [獅仔座][Leo] 方向 3 億 [光年][light-years] 遠 ê 所在。
上倒爿彼个 [顯目 ê 側向捲螺仔星系][prominent edge-on spiral] 是一个較遠 ê 背景星系，伊無參與這場星系合併活動。

## [POJ] Arp 87: Hubble hip--ê ha̍p-pèng seng-hē
Che-sī sí-bông chi bú.
2 ê tōa-hêng seng-hē leh sio-chiàn, in chi-kan ū chi̍t tiâu iû hêng-chheⁿ, khì-thé, thô͘-hún cho͘-sêng, giú kah tn̂g-tn̂g-tn̂g ê ú-tiū-kiô, ū 7 bān 5000 kng-nî tn̂g.
Ú-tiū-kiô pún-sin to̍h-sī chi̍t-ê kiông-lia̍t ê chèng-kù, piáu-sī kóng che 2 ê tōa-hêng seng-hē chìn-chêng bat kiâⁿ sio-óa.
In ê ín-le̍k hō͘-siong éng-hióng, sán-seng kek-lia̍t ê ín-tiau-le̍k.
Lēng-gōa chi̍t-ê chèng-kù sī, chiàⁿ-pêng ê chiàⁿ-hiàⁿ kńg-lê-á seng-hē, mā kiò-chò NGC 3808A, ū chiok chē ùi po̍k-hoat-sèng hêng-chheⁿ hêng-sêng oa̍h-tāng tiong seⁿ--chhut-lâi ê siàu-liân nâ-sek seng-thoân.
Tò-pêng hit-ê niú-khiok ê chhek-hiòng seng-hē NGC 3808B, khì hō͘ seng-hē-kiô ê bu̍t-chit pau--khí-lâi, chiâⁿ-chò chi̍t-ê kî-miāu ê ke̍k-khoân.
Che 2 ê seng-hē chiâⁿ-chò chi̍t-ê hē-thóng, tō kiò-chò Arp 87.
Chit-khoán kau-hō͘-chok-iōng iân-sio̍k kúi-nā cha̍p-ek nî, it-ti̍t hō͘-siong thàng kòe-lâi thàng kòe-khì, lo̍h-bóe ē ha̍p-pèng chò chi̍t-ê seng-hē.
Sui-bóng kóng chit-khoán kéng-sek si̍t-chāi sī chiok te̍k-pia̍t--ê, m̄-koh seng-hē ha̍p-pèng sī chiok sù-siông ê hiān-siōng, Arp 87 to̍h tāi-piáu chit-ê kòe-têng ê kî-tiong chi̍t-ê kai-tōaⁿ.
Arp 87 chit siang leh thiàu-bú ê seng-hē, chha-put-to tī Sai-á-chō hong-hiòng 3 ek kng-nî hn̄g ê só͘-chāi.
Siōng tò-pêng hit-ê hiáⁿ-ba̍k ê chhek-hiòng kńg-lê-á seng-hē sī chi̍t-ê khah hn̄g ê pōe-kéng seng-hē, i bô chham-ú chit-tiûⁿ seng-hē ha̍p-pèng oa̍h-tāng.

## [KIP] Arp 87: Hubble hip--ê ha̍p-pìng sing-hē
Tse-sī sí-bông tsi bú.
2 ê tuā-hîng sing-hē leh sio-tsiàn, in tsi-kan ū tsi̍t tiâu iû hîng-tshenn, khì-thé, thôo-hún tsoo-sîng, giú kah tn̂g-tn̂g-tn̂g ê ú-tiū-kiô, ū 7 bān 5000 kng-nî tn̂g.
Ú-tiū-kiô pún-sin to̍h-sī tsi̍t-ê kiông-lia̍t ê tsìng-kù, piáu-sī kóng tse 2 ê tuā-hîng sing-hē tsìn-tsîng bat kiânn sio-uá.
In ê ín-li̍k hōo-siong íng-hióng, sán-sing kik-lia̍t ê ín-tiau-li̍k.
Līng-guā tsi̍t-ê tsìng-kù sī, tsiànn-pîng ê tsiànn-hiànn kńg-lê-á sing-hē, mā kiò-tsò NGC 3808A, ū tsiok tsē uì po̍k-huat-sìng hîng-tshenn hîng-sîng ua̍h-tāng tiong senn--tshut-lâi ê siàu-liân nâ-sik sing-thuân.
Tò-pîng hit-ê niú-khiok ê tshik-hiòng sing-hē NGC 3808B, khì hōo sing-hē-kiô ê bu̍t-tsit pau--khí-lâi, tsiânn-tsò tsi̍t-ê kî-miāu ê ki̍k-khuân.
Tse 2 ê sing-hē tsiânn-tsò tsi̍t-ê hē-thóng, tō kiò-tsò Arp 87.
Tsit-khuán kau-hōo-tsok-iōng iân-sio̍k kuí-nā tsa̍p-ik nî, it-ti̍t hōo-siong thàng kuè-lâi thàng kuè-khì, lo̍h-bué ē ha̍p-pìng tsò tsi̍t-ê sing-hē.
Sui-bóng kóng tsit-khuán kíng-sik si̍t-tsāi sī tsiok ti̍k-pia̍t--ê, m̄-koh sing-hē ha̍p-pìng sī tsiok sù-siông ê hiān-siōng, Arp 87 to̍h tāi-piáu tsit-ê kuè-tîng ê kî-tiong tsi̍t-ê kai-tuānn.
Arp 87 tsit siang leh thiàu-bú ê sing-hē, tsha-put-to tī Sai-á-tsō hong-hiòng 3 ik kng-nî hn̄g ê sóo-tsāi.
Siōng tò-pîng hit-ê hiánn-ba̍k ê tshik-hiòng kńg-lê-á sing-hē sī tsi̍t-ê khah hn̄g ê puē-kíng sing-hē, i bô tsham-ú tsit-tiûnn sing-hē ha̍p-pìng ua̍h-tāng.

## [English] Arp 87: Merging Galaxies from Hubble
This dance is to the death.
As these two large galaxies duel, a [cosmic bridge][cosmic bridge] of stars, gas, and dust currently stretches over 75,000 [light-years][light-years] and joins them.
The bridge itself is strong evidence that these two immense star systems have [passed close][passed close] to each other and experienced [violent tides][violent tides] induced by mutual gravity.
As further evidence, the face-on spiral galaxy on the right, also known as NGC 3808A, exhibits many young blue star clusters produced in a burst of star formation.
The twisted edge-on spiral on the left (NGC 3808B) seems to be wrapped in the material [bridging the galaxies][bridging the galaxies] and surrounded by a curious [polar ring][polar ring].
Together, the system is known as [Arp 87][Arp 87].
While such interactions are drawn out over billions of years, repeated [close passages][close passages] will ultimately create one merged galaxy.
Although [this scenario][this scenario] does look unusual, galactic mergers are thought to be common, with Arp 87 representing a stage in [this inevitable process][this inevitable process].
The [Arp 87 dancing pair][Arp 87 dancing pair] are about 300 million [light-years][light-years] distant toward the constellation of the Lion ([Leo][Leo]).
The [prominent edge-on spiral][prominent edge-on spiral] galaxy at the far left appears to be a more distant background galaxy and not involved in the on-going merger.

## 詞彙學習（漢羅/POJ/KIP/華語/English）
- 【合併星系】ha̍p-pèng seng-hē/ha̍p-pìng sing-hē/合併星系/merged galaxy
- 【星系合併】seng-hē ha̍p-pèng/sing-hē ha̍p-pìng/星系合併/galaxy merger
- 【引潮力】ín-tiâu-le̍k/ín-tiâu-li̍k/引潮力/tidal force
- 【正向星系】chiàⁿ-hiòng seng-hē/tsiànn-hiòng sing-hē/正向星系/face-on galaxy
- 【側向星系】chhek-hiòng seng-hē/tshik-hiòng sing-hē/側向星系/edge-on galaxy
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【極環】ke̍k-khoân/ki̍k-khuân/極環/polar ring
- 【恆星形成】hêng-chheⁿ hêng-sêng/hîng-tshenn hîng-sîng/恆星形成/star formation
- 【星團】seng-thoân/sing-thuân/星團/star cluster
- 【獅仔座】Sai-á-chō/Sai-á-tsō/獅子座/Leo
- 【】///
- 【Arp 87】Arp peh-cha̍p-chhit/Arp peh-tsa̍p-tshit/Arp 87/Arp 87
- 【NGC 3808A】NGC sam-pat-khòng-pat A/NGC sam-pat-khòng-pat A/NGC 3808A/NGC 3808A
- 【NGC 3808B】NGC sam-pat-khòng-pat B/NGC sam-pat-khòng-pat B/NGC 3808B/NGC 3808B

{{% /apod %}}
[An-Li Tsai]: thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[cosmic bridge]:https://apod.nasa.gov/apod/ap140715.html
[light-years]:https://starchild.gsfc.nasa.gov/docs/StarChild/questions/question19.html
[passed close]:https://apod.nasa.gov/apod/ap130514.html
[violent tides]:https://www.youtube.com/watch?v=QcDtJ_-jdMw
[bridging the galaxies]:https://apod.nasa.gov/apod/ap061111.html
[polar ring]:https://apod.nasa.gov/apod/ap141108.html
[Arp 87]:https://en.wikipedia.org/wiki/Arp_87
[close passages]:https://apod.nasa.gov/apod/ap120717.html
[this scenario]:https://ui.adsabs.harvard.edu/abs/1972ApJ...178..623T/abstract
[this inevitable process]:http://www.cv.nrao.edu/~jhibbard/MergeSeq/mergeseq.html
[Arp 87 dancing pair]:https://hubblesite.org/contents/news-releases/2007/news-2007-36.html
[light-years]:https://spaceplace.nasa.gov/light-year/
[Leo]:https://en.wikipedia.org/wiki/Leo_(constellation)
[prominent edge-on spiral]:https://apod.nasa.gov/apod/ap190329.html

---
title: NGC 1097：有超新星 ê 捲螺仔星系
date: 2023-10-11
publishdate: 2023-10-11T11:45:00+0800
tags: [NGC 1097, 超新星, SN 2023rve, 捲螺仔星系, 捲螺仔手骨, 厝邊星系, 阿拉伯聯合大公國, 烏洞, 天爐座, 噴射流, 恆星流, 脹大速度]
hero: https://apod.nasa.gov/apod/image/2310/Ngc1097wSn_Miller_1008.gif
summary: 這个捲螺仔星系下面彼支捲螺仔手骨是發生啥物代誌？是出現一粒超新星啦！
categories: [podcast]
vocals: [阿錕]
---

{{% apod %}}

- 原始文章：[NGC 1097: Spiral Galaxy with Supernova](https://apod.nasa.gov/apod/ap231011.html)
- 影像資料：Telescope Live ([Chile](https://en.wikipedia.org/wiki/Chile)); 影像處理 kah 版權：[Bernard Miller](https://azstarman.net/About.htm)
- APOD ê 小編欲 kā 你講：[10 月 12 暗時 6 點 tī 美國 Houghton, Michigan 欲做 ê 代誌](https://www.facebook.com/events/3492928810970281)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clp75xumj01zw010l1tujazlj" >}}

## [漢羅] NGC 1097：有超新星 ê 捲螺仔星系
這个捲螺仔星系下面彼支捲螺仔手骨是發生啥物代誌？
是出現一粒 [超新星][supernova] 啦！
頂個月，[阿拉伯聯合大公國][UAE] ê Al-Khatim 天文台 發現一粒 超新星 [SN 2023rve][SN 2023rve]。
紲落來閣 [發現][found] 伊 ê 特性 kah 大質量恆星死亡爆炸 ê 情形仝款，表示講伊嘛有可能留一粒 [烏洞][black hole] tī 遐。
捲螺仔星系 [NGC 1097][NGC 1097] 是一个 tī 咱附近 ê 星系，才 4500 萬 [光年][light year] 遠爾爾，用細台望遠鏡就會使 tī 南天 ê [天爐座][Fornax] 方向看著伊。
這个星系會有名，毋但是因為伊有 [足媠 ê 捲螺仔手骨][picturesque spiral arms]，嘛是因為伊有 [暗淡 ê 噴射流][faint jets]。
這个噴射流 和 伊 tī 古早時代 kah [其他星系相挵][galactic collision] 留落來 ê [恆星流][star streams] 有對同。
Kah 伊相挵 ê 星系，可能就是倒爿下跤 彼个 tī 捲螺仔手骨之間 ê 細粒星系。
[這張影像][featured image] 是靠 兩張差幾若個月 ê 相片 [相疊比較][blinking]，才標出這粒新發現 ê 超新星。
Tī 厝邊星系 [揣超新星][Finding supernovas] 是一項足重要 ê 工課，因為這會當決定咱 [規个宇宙][entire universe] ê [尺度][scale] kah 脹大速度。
這是一个目前猶 [足緊張][unexpected tension]、猶有 [足濟爭論][much debate] ê 研究主題。

## [POJ] NGC 1097: Ū Chhiau-sin-seng ê Kńg-lê-á seng-hē
Chit-ê kńg-lê-á seng-hē ē-bīn hit ki kńg-lê-á chhiú-kut sī hoat-seng siáⁿ-mih tāi-chì?
Sī chhut-hiān chi̍t-lia̍p chhiau-sin-seng lah!
Téng kò goe̍h, A-lá-pek Liân-ha̍p Tāi-kong-kok ê Al-Khatim Thian-bûn-tâi hoat-hiān chi̍t-lia̍p chhiau-sin-seng SN 2023rve.
Sòa--lo̍h-lâi koh hoat-hiān i ê te̍k-sèng kah tōa-chit-liōng hêng-chheⁿ sí-bông po̍k-chà ê chêng-hêng kāng-khoán, piáu-sī kóng i mā ū khó-lêng lâu chi̍t-lia̍p o͘-tōng tī hiah.
Kńg-lê-á seng-hē NGC 1097 sī chi̍t-ê tī lán hù-kīn ê seng-hē, chiah 4500 bān kng-nî hn̄g niā-niā, iōng sè tâi bōng-oán-kiàⁿ to̍h ē-sái tī lâm-thian ê Thian-lô͘-chō hong-hiòng khòaⁿ-tio̍h i.
Chit-ê seng-hē ē ū-miâ, m̄-nā sī in-ūi i ū chiok súi ê kńg-lê-á chhiú-kut, mā-sī in-ūi i ū àm-tām ê phùn-siā-liû.
Chit-ê phùn-siā-liû hām i tī kó͘-chá sî-tāi kah kî-thaⁿ seng-hē sio-lòng lâu--lo̍h-lâi ê hêng-chheⁿ-liû ū tùi-tâng.
Kah i sio-lòng ê seng-hē, khó-lêng to̍h sī tò-pêng ē-kha hit-ê tī kńg-lê-á chhiú-kut chi-kan ê sè-lia̍p seng-hē.
Chit-tiuⁿ iáⁿ-siōng sī khò nn̄g-tiuⁿ chha kúi-nā kò goe̍h ê siòng-phìⁿ sio-tha̍h pí-kàu, chiah pio chhut chit-lia̍p sin hoat-hiān ê chhiau-sin-seng.
Tī chhù-piⁿ seng-hē chhōe chhiau-sin-seng sī chi̍t-hāng chiok tiōng-iàu ê khang-khòe, in-ūi che ē-tàng koat-tēng lán kui-ê ú-tiū ê chhioh-tō͘ kah tiùⁿ-tōa-sok-tō͘.
Che sī chi̍t-ê bo̍k-chêng iáu chiok kín-tiuⁿ, iáu-ū chiok chē cheng-lūn ê gián-kiù chú-tê.

## [KIP] NGC 1097: Ū Tshiau-sin-sing ê Kńg-lê-á sing-hē
Tsit-ê kńg-lê-á sing-hē ē-bīn hit ki kńg-lê-á tshiú-kut sī huat-sing siánn-mih tāi-tsì?
Sī tshut-hiān tsi̍t-lia̍p tshiau-sin-sing lah!
Tíng kò gue̍h, A-lá-pik Liân-ha̍p Tāi-kong-kok ê Al-Khatim Thian-bûn-tâi huat-hiān tsi̍t-lia̍p tshiau-sin-sing SN 2023rve.
Suà--lo̍h-lâi koh huat-hiān i ê ti̍k-sìng kah tuā-tsit-liōng hîng-tshenn sí-bông po̍k-tsà ê tsîng-hîng kāng-khuán, piáu-sī kóng i mā ū khó-lîng lâu tsi̍t-lia̍p oo-tōng tī hiah.
Kńg-lê-á sing-hē NGC 1097 sī tsi̍t-ê tī lán hù-kīn ê sing-hē, tsiah 4500 bān kng-nî hn̄g niā-niā, iōng sè tâi bōng-uán-kiànn to̍h ē-sái tī lâm-thian ê Thian-lôo-tsō hong-hiòng khuànn-tio̍h i.
Tsit-ê sing-hē ē ū-miâ, m̄-nā sī in-uī i ū tsiok suí ê kńg-lê-á tshiú-kut, mā-sī in-uī i ū àm-tām ê phùn-siā-liû.
Tsit-ê phùn-siā-liû hām i tī kóo-tsá sî-tāi kah kî-thann sing-hē sio-lòng lâu--lo̍h-lâi ê hîng-tshenn-liû ū tuì-tâng.
Kah i sio-lòng ê sing-hē, khó-lîng to̍h sī tò-pîng ē-kha hit-ê tī kńg-lê-á tshiú-kut tsi-kan ê sè-lia̍p sing-hē.
Tsit-tiunn iánn-siōng sī khò nn̄g-tiunn tsha kuí-nā kò gue̍h ê siòng-phìnn sio-tha̍h pí-kàu, tsiah pio tshut tsit-lia̍p sin huat-hiān ê tshiau-sin-sing.
Tī tshù-pinn sing-hē tshuē tshiau-sin-sing sī tsi̍t-hāng tsiok tiōng-iàu ê khang-khuè, in-uī tse ē-tàng kuat-tīng lán kui-ê ú-tiū ê tshioh-tōo kah tiùnn-tuā-sok-tōo.
Tse sī tsi̍t-ê bo̍k-tsîng iáu tsiok kín-tiunn, iáu-ū tsiok tsē tsing-lūn ê gián-kiù tsú-tê.

## [English] NGC 1097: Spiral Galaxy with Supernova
What's happening in the lower arm of this spiral galaxy?
A [supernova][supernova].
Last month, supernova [SN 2023rve][SN 2023rve] was discovered with [UAE][UAE]'s Al-Khatim Observatory and later [found][found] to be consistent with the death explosion of a massive star, possibly leaving behind a [black hole][black hole].
Spiral galaxy [NGC 1097][NGC 1097] is a relatively close 45 million [light year][light year]s away and visible with a small telescope toward the southern constellation of the Furnace ([Fornax][Fornax]).
The galaxy is notable not only for its [picturesque spiral arms][picturesque spiral arms], but also for [faint jets][faint jets] consistent with ancient [star streams][star streams] left over from a [galactic collision][galactic collision] -- possibly with the small galaxy seen between its arms on the lower left.
The [featured image][featured image] highlights the new supernova by [blinking][blinking] between two exposures taken several months apart.
[Finding supernovas][Finding supernovas] in nearby galaxies can be important in determining the [scale][scale] and expansion rate of our [entire universe][entire universe] -- a topic currently of [unexpected tension][unexpected tension] and [much debate][much debate].

## 詞彙學習

|漢羅|POJ|KIP|華語|English|
|-|-|-|-|-|
|NGC 1097|NGC it-khòng-kiú-chhit|NGC it-khòng-kiú-tshit|NGC 1097|NGC 1097|
|超新星|chhiau-sin-seng|tshiau-sin-sing|超新星|supernova|
|SN 2023rve|SN jī-khòng-jī-sam rve|SN jī-khòng-jī-sam rve|SN 2023rve|SN 2023rve|
|捲螺仔星系|kńg-lê-á seng-hē|kńg-lê-á sing-hē|螺旋星系|spiral galaxy|
|捲螺仔手骨|kńg-lê-á chhiú-kut|kńg-lê-á tshiú-kut|旋臂|spiral arm|
|厝邊星系|chhù-piⁿ seng-hē|tshù-pinn sing-hē|鄰近星系|nearby galaxy|
|阿拉伯聯合大公國|A-lá-pek Liân-ha̍p Tāi-kong-kok|A-lá-pik Liân-ha̍p Tāi-kong-kok|阿拉伯聯合大公國|UAE|
|烏洞|o͘-tōng|oo-tōng|黑洞|black hole|
|天爐座|Thian-lô͘-chō|Thian-lôo-tsō|天爐座|Fornax|
|噴射流|phùn-siā-liû|phùn-siā-liû|噴射流|jet|
|恆星流|hêng-chheⁿ-liû|hîng-tshenn-liû|恆星流|star stream|
|脹大速度|tiùⁿ-tōa-sok-tō͘|tiùnn-tuā-sok-tōo|膨脹速度|expansion rate|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[supernova]:https://imagine.gsfc.nasa.gov/science/objects/supernovae1.html
[SN 2023rve]:https://en.wikipedia.org/wiki/SN_2023rve
[UAE]:https://en.wikipedia.org/wiki/United_Arab_Emirates
[found]:https://www.astronomycenter.net/articles/2023/09/10/sn2023rve?l=en
[black hole]:https://science.nasa.gov/astrophysics/focus-areas/black-holes/
[NGC 1097]:https://en.wikipedia.org/wiki/NGC_1097
[light year]:https://spaceplace.nasa.gov/light-year/en/
[Fornax]:https://chandra.harvard.edu/photo/constellations/fornax.html
[picturesque spiral arms]:https://apod.nasa.gov/apod/ap230508.html
[faint jets]:https://apod.nasa.gov/apod/ap221116.html
[star streams]:https://apod.nasa.gov/apod/ap191116.html
[galactic collision]:https://youtu.be/lXy3B2K47Qg
[featured image]:https://azstarman.net/CDK/NGC1097_TL_SN.htm
[blinking]:https://www.livescience.com/why-do-we-blink.html
[Finding supernovas]:https://i.pinimg.com/1200x/f7/a4/09/f7a40951e62342cf0671e34dcb8dbec2.jpg
[scale]:https://apod.nasa.gov/diamond_jubilee/debate20.html
[entire universe]:https://apod.nasa.gov/apod/ap231006.html
[unexpected tension]:https://blogs.nasa.gov/webb/2023/09/12/webb-confirms-accuracy-of-universes-expansion-rate-measured-by-hubble-deepens-mystery-of-hubble-constant-tension/
[much debate]:https://apod.nasa.gov/debate/debate.html

---
title: 系外行星 PDS 70：盤仔、行星、kah 衛星
date: 2023-10-17
publishdate: 2023-10-17T11:45:00+0800
tags: [行星 PDS 70, 行星形成環, 系外行星, 木星, 塗粉盤, ALMA 次毫米波陣列望遠鏡, 電波望遠鏡, 系外行星盤, 半徑]
hero: https://apod.nasa.gov/apod/image/2310/PDS70_ALMA_960.jpg
summary: 這會引起你 ê 注意，毋是因為伊有一个足大 ê 環。
categories: [podcast]
vocals: [阿錕]
---

{{% apod %}}

- 原始文章：[PDS 70: Disk, Planets, and Moons](https://apod.nasa.gov/apod/ap231017.html)
- 影像來源：[ALMA](https://www.eso.org/public/teles-instr/alma/) ([ESO](https://www.eso.org/public/)/[NAOJ](https://www.nao.ac.jp/en/)/[NRAO](https://public.nrao.edu/)); [M. Benisty](https://sites.google.com/view/mbenisty) [et al.](https://ui.adsabs.harvard.edu/abs/2021ApJ...916L...2B/abstract)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clpila5sj000c011p1d498hwf" >}}

## [漢羅] 系外行星 PDS 70：盤仔、行星、kah 衛星
這會引起你 ê 注意，毋是因為伊有一个足大 ê 環。
這个踅 tī 行星 [PDS 70][PDS 70 1] 四箍圍仔 ê 大輾行星形成環 ê 影像，是遮爾清楚閣遮爾趣味。
嘛毋是 leh 講 [大塊盤仔][big disk] 內底倚正爿彼粒，彼逐家早就討論足久矣。
這粒編號 [PDS 70][PDS 70 2]c ê 系外行星是拄形成--ê，而且較趣味 ê 是，伊 ê 寸尺 kah 質量攏 kah [木星][Jupiter 1] 差不多。
[引起話題][causing the commotion] ê，其實是踅 tī [系外行星 planet PDS 70c][planet PDS 70c] 邊仔霧霧 ê 光斑。
彼个霧霧 ê 光斑，應該是一个當 leh 形成衛星 ê [塗粉盤][dusty disk]。
這是以前毋捌看過--ê。
[這張影像][featured image]是 2021 年 用 [ALMA 大型次毫米波陣列望遠鏡][Atacama Large Millimeter Array] 翕--ê。
ALMA 是一組 tī [智利][Chile] 北部 ê [Atacama 沙漠][Atacama Desert] ê 66 台 [電波望遠鏡][radio telescopes]。
根據 ALMA 資料，[天文學家推測講][astronomers infer]，這个當 leh 形成衛星 ê 系外行星盤 ê 半徑 應該 kah 咱地球軌道差不多大。
而且未來可能會形成 3 粒左右 [月球][Luna] 大細 ê 衛星，就 kah [木星][Jupiter 2] 有 [四大衛星][four] 差不多。

## [POJ] Hē-gōa kiâⁿ-chheⁿ PDS 70: Pôaⁿ-á, Kiâⁿ-chheⁿ, kah Ōe-chheⁿ
Che ē ín-khí lí ê chù-ì, m̄-sī in-ūi i ū chi̍t-ê chiok tōa ê khoân.
Sī-kóng chit-ê se̍h tī kiâⁿ-chheⁿ PDS 70 sì-kho͘-ûi-á ê tōa-liàn kiâⁿ-chheⁿ hêng-sêng-khoân ê iáⁿ-siōng, sī chiah-nī chheng-chhó koh chiah-nī chhù-bī.
Mā m̄-sī leh kóng tōa tè pôaⁿ-á lāi-té óa chiàⁿ-pêng hit lia̍p, he ta̍k-ke chá to̍h thó-lūn chok kú--ah.
Sī kóng chit-lia̍p pian-hō PDS 70c ê hē-gōa kiâⁿ-chheⁿ sī tú hêng-sêng--ê, jî-chhiáⁿ khah chhù-bī ê sī, i ê chhùn-chhioh kah chit-liōng lóng kah Bo̍k-chheⁿ chha-put-to.
Ín-khí ōe-tê--ê, kî-si̍t sī se̍h tī hē-gōa kiâⁿ-chheⁿ PDS 70c piⁿ-á bū-bū ê kng-pan.
Hit-ê bū-bū ê kng-pan, èng-kai sī chi̍t-ê tng leh hêng-sêng ūi-chheⁿ ê thô͘-hún-pôaⁿ.
Che-sī í-chêng m̄-bat khòaⁿ kòe--ê.
Chit-tiuⁿ iáⁿ-siōng sī 2021 nî iōng ALMA Tōa-hêng Chhù-hô-bí-pho Tīn-lia̍t Bōng-oán-kiàⁿ hip--ê.
ALMA sī chi̍t-cho͘ tī Tì-lī pak-pō͘ ê Atacama soa-bo̍k ê 66 tâi tiān-pho bōng-oán-kiàⁿ.
Kin-kù ALMA chu-liāu, thian-bûn ha̍k-ka thui-chhek kóng, chit-ê tng leh hêng-sêng ūi-chheⁿ ê hē-gōa kiâⁿ-chheⁿ-pôaⁿ ê pòaⁿ-kèng èng-kai kah lán Tē-kiû kúi-tō chha-put-to tōa.
Jî-chhiáⁿ bī-lâi khó-lêng ē hêng-sêng 3 lia̍p chó-iū Goe̍h-kiû tōa-sè ê ūi-chheⁿ, to̍h kah Bo̍k-chheⁿ ū sì tōa ūi-chheⁿ chha-put-to.

## [KIP] Hē-guā kiânn-tshenn PDS 70: Puânn-á, Kiânn-tshenn, kah Uē-tshenn
Tse ē ín-khí lí ê tsù-ì, m̄-sī in-uī i ū tsi̍t-ê tsiok tuā ê khuân.
Sī-kóng tsit-ê se̍h tī kiânn-tshenn PDS 70 sì-khoo-uî-á ê tuā-liàn kiânn-tshenn hîng-sîng-khuân ê iánn-siōng, sī tsiah-nī tshing-tshó koh tsiah-nī tshù-bī.
Mā m̄-sī leh kóng tuā tè puânn-á lāi-té uá tsiànn-pîng hit lia̍p, he ta̍k-ke tsá to̍h thó-lūn tsok kú--ah.
Sī kóng tsit-lia̍p pian-hō PDS 70c ê hē-guā kiânn-tshenn sī tú hîng-sîng--ê, jî-tshiánn khah tshù-bī ê sī, i ê tshùn-tshioh kah tsit-liōng lóng kah Bo̍k-tshenn tsha-put-to.
Ín-khí uē-tê--ê, kî-si̍t sī se̍h tī hē-guā kiânn-tshenn PDS 70c pinn-á bū-bū ê kng-pan.
Hit-ê bū-bū ê kng-pan, ìng-kai sī tsi̍t-ê tng leh hîng-sîng uī-tshenn ê thôo-hún-puânn.
Tse-sī í-tsîng m̄-bat khuànn kuè--ê.
Tsit-tiunn iánn-siōng sī 2021 nî iōng ALMA Tuā-hîng Tshù-hô-bí-pho Tīn-lia̍t Bōng-uán-kiànn hip--ê.
ALMA sī tsi̍t-tsoo tī Tì-lī pak-pōo ê Atacama sua-bo̍k ê 66 tâi tiān-pho bōng-uán-kiànn.
Kin-kù ALMA tsu-liāu, thian-bûn ha̍k-ka thui-tshik kóng, tsit-ê tng leh hîng-sîng uī-tshenn ê hē-guā kiânn-tshenn-puânn ê puànn-kìng ìng-kai kah lán Tē-kiû kuí-tō tsha-put-to tuā.
Jî-tshiánn bī-lâi khó-lîng ē hîng-sîng 3 lia̍p tsó-iū Gue̍h-kiû tuā-sè ê uī-tshenn, to̍h kah Bo̍k-tshenn ū sì tuā uī-tshenn tsha-put-to.

## [English] PDS 70: Disk, Planets, and Moons
It's not the big ring that's attracting the most attention.
Although the big planet-forming ring around the star [PDS 70][PDS 70 1] is clearly imaged and itself quite interesting.
It's also not the planet on the right, just inside the [big disk][big disk], that’s being talked about the most.
Although the planet [PDS 70][PDS 70 2]c is a newly formed and, interestingly, similar in size and mass to [Jupiter][Jupiter 1].
It's the fuzzy patch around the [planet PDS 70c][planet PDS 70c] that's [causing the commotion][causing the commotion].
That fuzzy patch is thought to be a [dusty disk][dusty disk] that is now forming into moons -- and that had never been seen before.
The [featured image][featured image] was taken in 2021 by the [Atacama Large Millimeter Array][Atacama Large Millimeter Array] (ALMA) of 66 [radio telescopes][radio telescopes] in the high [Atacama Desert][Atacama Desert] of northern [Chile][Chile].
Based on ALMA data, [astronomers infer][astronomers infer] that the moon-forming exoplanetary disk has a radius similar to our Earth's orbit, and may one day form three or so [Luna][Luna]\-sized moons -- not very different from our [Jupiter][Jupiter 2]'s [four][four].

## 詞彙學習（漢羅/POJ/KIP/華語/English）
- 【行星 PDS 70】kiâⁿ-chheⁿ PDS chhit-cha̍p/kiânn-tshenn PDS tshit-tsa̍p/行星 PDS 70/planet PDS 70
- 【行星形成環】kiâⁿ-chheⁿ hêng-sêng-khoân/kiânn-tshenn hîng-sîng-khuân/行星形成環/planet-forming ring
- 【系外行星】hē-gōa kiâⁿ-chheⁿ/hē-guā kiânn-tshenn/系外行星/exioplanet
- 【系外行星盤】hē-gōa kiâⁿ-chheⁿ-pôaⁿ/hē-guā kiânn-tshenn-puânn/系外行星盤/exoplanetary disk
- 【木星】Bo̍k-chheⁿ/Bo̍k-tshenn/木星/Jupiter
- 【塗粉盤】thô͘-hún-pôⁿ/thôo-hún-pônn/灰塵盤/dusty disk
- 【ALMA 大型次毫米波陣列望遠鏡】ALMA Tōa-hêng Chhù-hô-bí-pho Tîn-lia̍t Bōng-oán-kiàⁿ/ALMA Tuā-hîng Tshù-hô-bí-pho Tîn-lia̍t Bōng-uán-kiànn/阿塔卡瑪大型毫米及次毫米波陣列/Atacama Large Millimeter Array (ALMA)
- 【電波望遠鏡】tiān-pho bōng-oán-kiàⁿ/tiān-pho bōng-uán-kiànn/電波望遠鏡/radio telescopes
- 【半徑】pòaⁿ-kèng/puànn-kìng/半徑/radius
- 【智利】Tì-lī/Tì-lī/智利/Chile

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[PDS 70 1]:https://youtu.be/Cslrr2koNvU
[big disk]:https://apod.nasa.gov/apod/ap041019.html
[PDS 70 2]:https://en.wikipedia.org/wiki/PDS_70
[Jupiter 1]:https://apod.nasa.gov/apod/ap190908.html
[planet PDS 70c]:https://exoplanets.nasa.gov/exoplanet-catalog/7414/pds-70-c/
[causing the commotion]:https://static.boredpanda.com/blog/wp-content/uploads/2014/09/animals-looking-through-the-window-201.jpg
[dusty disk]:https://www.eso.org/public/news/eso2111/
[featured image]:https://www.eso.org/public/images/eso2111b/
[Atacama Large Millimeter Array]:https://en.wikipedia.org/wiki/Atacama_Large_Millimeter_Array
[radio telescopes]:https://apod.nasa.gov/apod/ap140526.html
[Atacama Desert]:https://youtu.be/o5JfmFSBDgE
[Chile]:https://en.wikipedia.org/wiki/Chile
[astronomers infer]:https://ui.adsabs.harvard.edu/abs/2021ApJ...916L...2B/abstract
[Luna]:https://en.wiktionary.org/wiki/Luna#Proper_noun
[Jupiter 2]:https://science.nasa.gov/jupiter/
[four]:https://www.jpl.nasa.gov/images/the-galilean-satellites

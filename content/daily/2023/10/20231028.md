---
title: 仙后座 γ ê 幽靈
date: 2023-10-28
publishdate: 2023-10-28T11:45:00+0800
tags: [仙后座 γ, 仙后座, IC 59, IC 63, 水素, 重新複合, H-alpha]
hero: https://apod.nasa.gov/apod/image/2310/IC63_GruntzBax1024.jpg
summary: 仙后座 γ 是北半球秋天暗暝足光 ê 一粒星。伊是這張望遠鏡影像內底上光 ê 恆星，就 tī 仙后座方向。
---

{{% apod %}}

- 原始文章：[The Ghosts of Gamma Cas](https://apod.nasa.gov/apod/ap231028.html)
- 影像來源 kah [版權][copyright]：[Guillaume Gruntz](https://www.astrobin.com/users/GuillaumeGz/), [Jean-François Bax](https://www.astrobin.com/users/jeffbax/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 仙后座 γ ê 幽靈
[仙后座 γ][Gamma Cassiopeiae] 是北半球秋天暗暝足光 ê 一粒星。
伊是這張望遠鏡影像內底上光 ê 恆星，就 tī 仙后座方向。
倒爿頂懸 ê IC 59 kah IC 63 是氣體 kah 塗粉組成 ê 幽靈星際雲，[kah 仙后座 γ 做伙出現 tī 這个空間][Gamma Cas shares the ethereal-looking scene]。
伊差不多 tī 600 光年遠 ê 所在。
[彼寡雲][the clouds] 其實毋是幽靈。
受著 足燒足光 ê 仙后座 γ [高能輻射][energetic radiation] ê 影響，in 去予侵蝕去，沓沓仔 leh 消失。
[仙后座 γ][Gamma Cas] 實際上是 kah 這个星雲 差 3、4 光年遠。
IC 63 kah 仙后座 γ 小可仔相倚，主色 ê [紅色 H-alpha 發射光][red H-alpha light emitted]，是水素原子去予恆星 ê 紫外光輻射了後離子化，重新 kah 電子複合 發--出 ê 光。
IC 59 是較遠 ê 恆星，有較少 ê H-alpha 發射線，毋過有較濟 [反射恆星塗粉][reflected star light] 發出 ê 特別藍光。
這个宇宙舞台 ê 大細超過 1 度，照估算 ê [仙后座 γ kah 伊附近天體][gamma Cas and friends] ê 距離來看，這差不多是 10 光年大。

## [POJ] Sian-hiō-chō γ ê Iu-lêng
Sian-hiō-chō γ sī pak-pòaⁿ-kiû chhiu-thiⁿ àm-mê chiok kng ê chi̍t-lia̍p chheⁿ.
I sī chit-tiuⁿ bōng-oán-kiàⁿ iáⁿ-siōng lāi-té siōng kng ê hêng-chheⁿ, to̍h tī Sian-hiō-chō hong-hiòng.
Tò-pêng téng-koân ê IC 59 kah IC 63 sī khì-thé kah thô͘-hún cho͘-sêng ê iu-lêng seng-chè-hûn, kah Sian-hiō-chō γ chò-hóe chhut-hiān tī chit-ê khong-kan.
I chha-put-to tī 600 kng-nî hn̄g ê só͘-chāi.
Hit-kóa hûn kî-si̍t m̄-sī iu-lêng.
Siū-tio̍h chiok sio chiok kng ê Sian-hiō-chō γ ko-lêng hok-siā ê éng-hióng, in khì hō͘ chhim-sit khì, tau̍h-tau̍h-á leh siau-sit.
Sian-hiō-chō γ si̍t-chè-siōng sī kah chit-ê chheⁿ hûn chha 3,4 kng-nî hn̄g.
IC 63 kah Sian-hiō-chō γ sió-khóa-á sio-óa, chú-sek ê âng-sek H-alpha hoat-siā-kng, sī chúi-sò͘ goân-chú khì hō͘ hêng-chheⁿ ê chí-gōa-kng hok-siā liáu-āu lī-chú-hòa, tiông-sin kah tiān-chú ho̍k-ha̍p hoat--chhut ê kng.
IC 59 sī khah hn̄g ê hêng-chheⁿ, ū khah chió ê H alpha hoat-siā sòaⁿ,m̄-koh ū khah-chè hoán-siā hêng-chheⁿ thô͘-hún hoat-chhut ê te̍k-pia̍t nâ-kng.
Chit-ê ú-tiū bú-tâi ê tōa-sè chhiau-kòe 1 tō͘, chiàu kó͘-sǹg ê Sian-hiō-chō γ kah i hù-kīn thian-thé ê kū-lî lâi-khòaⁿ, che chha-put-to sī 10 kng-nî tōa.

## [KIP] Sian-hiō-tsō γ ê Iu-lîng
Sian-hiō-tsō γ sī pak-puànn-kiû tshiu-thinn àm-mê tsiok kng ê tsi̍t-lia̍p tshenn.
I sī tsit-tiunn bōng-uán-kiànn iánn-siōng lāi-té siōng kng ê hîng-tshenn, to̍h tī Sian-hiō-tsō hong-hiòng.
Tò-pîng tíng-kuân ê IC 59 kah IC 63 sī khì-thé kah thôo-hún tsoo-sîng ê iu-lîng sing-tsè-hûn, kah Sian-hiō-tsō γ tsò-hué tshut-hiān tī tsit-ê khong-kan.
I tsha-put-to tī 600 kng-nî hn̄g ê sóo-tsāi.
Hit-kuá hûn kî-si̍t m̄-sī iu-lîng.
Siū-tio̍h tsiok sio tsiok kng ê Sian-hiō-tsō γ ko-lîng hok-siā ê íng-hióng, in khì hōo tshim-sit khì, ta̍uh-ta̍uh-á leh siau-sit.
Sian-hiō-tsō γ si̍t-tsè-siōng sī kah tsit-ê tshenn hûn tsha 3,4 kng-nî hn̄g.
IC 63 kah Sian-hiō-tsō γ sió-khuá-á sio-uá, tsú-sik ê âng-sik H-alpha huat-siā-kng, sī tsuí-sòo guân-tsú khì hōo hîng-tshenn ê tsí-guā-kng hok-siā liáu-āu lī-tsú-huà, tiông-sin kah tiān-tsú ho̍k-ha̍p huat--tshut ê kng.
IC 59 sī khah hn̄g ê hîng-tshenn, ū khah tsió ê H alpha huat-siā suànn,m̄-koh ū khah-tsè huán-siā hîng-tshenn thôo-hún huat-tshut ê ti̍k-pia̍t nâ-kng.
Tsit-ê ú-tiū bú-tâi ê tuā-sè tshiau-kuè 1 tōo, tsiàu kóo-sǹg ê Sian-hiō-tsō γ kah i hù-kīn thian-thé ê kū-lî lâi-khuànn, tse tsha-put-to sī 10 kng-nî tuā.

## [English] The Ghosts of Gamma Cas
[Gamma Cassiopeiae][Gamma Cassiopeiae] shines high in northern autumn evening skies.
It's the brightest spiky star in this telescopic field of view toward the constellation Cassiopeia.
[Gamma Cas shares the ethereal-looking scene][Gamma Cas shares the ethereal-looking scene] with ghostly interstellar clouds of gas and dust, IC 59 (top left) and IC 63.
About 600 light-years distant, [the clouds][the clouds] aren't actually ghosts.
They are slowly disappearing though, eroding under the influence of [energetic radiation][energetic radiation] from hot and luminous gamma Cas.
[Gamma Cas][Gamma Cas] is physically located only 3 to 4 light-years from the nebulae.
Slightly closer to gamma Cas, IC 63 is dominated by [red H-alpha light emitted][red H-alpha light emitted] as hydrogen atoms ionized by the star's ultraviolet radiation recombine with electrons.
Farther from the star, IC 59 shows proportionally less H-alpha emission but more of the characteristic blue tint of dust [reflected star light][reflected star light].
The cosmic stage spans over 1 degree or 10 light-years at the estimated distance of [gamma Cas and friends][gamma Cas and friends].

## 詞彙學習（漢羅/POJ/KIP/華語/English）
- 【仙后座 γ】Sian-hiō-chō Gamma/Sian-hiō-tsō Gamma/仙后座 γ/Gamma Cassiopeiae
- 【仙后座】Sian-hiō-chō/Sian-hiō-tsō/仙后座/Cassiopeia
- 【水素】chúi-sò͘/tsuí-sòo/氫/hydrogen
- 【重新複合】tiông-sin ho̍k-ha̍p/tiông-sin ho̍k-ha̍p/重新複合/recombine

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Gamma Cassiopeiae]:https://www.aavso.org/vsots_gammacas
[Gamma Cas shares the ethereal-looking scene]:https://www.astrobin.com/k5f7nk/0/
[the clouds]:https://hubblesite.org/contents/news-releases/2018/news-2018-42.html
[energetic radiation]:https://arxiv.org/abs/1809.01419
[Gamma Cas]:https://en.wikipedia.org/wiki/Gamma_Cassiopeiae
[red H-alpha light emitted]:https://apod.nasa.gov/apod/ap111013.html
[reflected star light]:https://apod.nasa.gov/apod/ap091126.html
[gamma Cas and friends]:https://arxiv.org/abs/1705.04313

---
title: 火焰星雲
date: 2023-03-01
publishdate: 2023-03-01T11:45:00+0800
tags: [火焰星雲, 御夫座 AE, IC 405, 分子, 酸素, 電子, 質子, 發射星雲, 肚胿仔星雲, ZTF 彗星, 彗尾]
hero: https://apod.nasa.gov/apod/fap/image/2303/FlamingStarComet_Roell_1080.jpg
summary: 御夫座 AE 嘛叫做火焰星，週邊 ê 星雲 IC 405 叫做火焰星雲，而且星雲看起來就敢若是燒甲足焰 ê 捲螺仔火。
categories: [podcast]
vocals: [阿錕]
---

{{% apod %}}

- 原始文章：[The Flaming Star Nebula](https://apod.nasa.gov/apod/ap230301.html)
- 影像來源 kah 版權：[Thomas Röell](https://www.instagram.com/pilot_astro/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clg13j04o04de01uqe7l7c96a" >}}

## [漢羅] 火焰星雲
御夫座 AE 這粒星 是毋是燒起來矣？無啦！
雖罔講 [御夫座 AE][AE Aurigae 1]s 嘛叫做火焰星，四箍圍仔 ê 星雲 [IC 405][IC 405] 叫做 [火焰星雲][Flaming Star Nebula 1]，而且星雲看起來就敢若是捲螺仔 [火舌][flame]，毋過遐其實 [無火][no fire]。
一般咱咧講 [火][Fire] ê 定義，是講分子 tī 足短 ê 時間內掠著 [酸素][oxygen]，這干焦會發生 tī 酸素濟有賰 ê 環境。
像恆星這款能量較懸、酸素較少 ê 環境，火就 [無遐爾重要][not important]。
這粒足光 ê 恆星，[御夫座 AE][AE Aurigae 2]，就 tī 火焰星雲 ê 中心附近。
伊 ê [溫度是懸甲會發出藍光][so hot it glows blue]，光 ê 能量懸甲 kā 週邊氣體 ê [電子][electrons] 踢予走。
[質子][proton] 重新 kā 電子掠牢 ê 時陣，就會發光，這就是你看著 tī 伊四爿 ê [發射星雲][emission nebula]。
[這張相片][Captured here] 是三禮拜前翕--ê。
[火焰星雲][Flaming Star Nebula 2] 就 tī 這張合成影像 ê 中央，倒爿是紅色 ê [肚胿仔星雲][Tadpole Nebula]，正爿是有藍色彗尾 ê [ZTF 彗星][Comet ZTF]。
火焰星雲是 tī 1500 [光年][light years 1] 遠 ê 所在，大細有 5 [光年][light years 2] 闊。
咱會當用細台望遠鏡 tī [車夫][the Charioteer] ê [星座][constellation]，御夫座遐 揣著伊。


## [POJ] Hóe-iām-seng-hûn
Gū-hu-chō AE chit-lia̍p chheⁿ sī-m̄-sī sio--khí-lâi--ah? Bô--lah!
Sui-bóng kóng Gū-hu-chō AE mā kiò-chò Hóe-iām-chheⁿ, sì-kho͘-ûi-á ê seng-hûn IC 405 kiò-chò Hóe-iām-seng-hûn, jî-chhiáⁿ seng-hûn khòaⁿ--khí-lâi to̍h ka-na sī kńg-lê-á hóe-chi̍h, m̄-koh hiah kî-si̍t bô hóe.
It-poaⁿ lán leh kóng hóe ê tēng-gī, sī kóng hun-chú tī chiok té ê sî-kan lāi lia̍h tio̍h sàng-sò͘, che kan-na ē hoat-seng tī sàng-sò͘ chōe kah ū chhun ê khoân-kéng.
Chhiūⁿ hêng-chheⁿ chit-khoán lêng-liōng khah koân, sàng-sò͘ khah chió ê khoân-kéng, hóe to̍h bô hiah-nī tiōng-iàu.
Chi̍t-lia̍p chiok kng ê hêng-chheⁿ, Gū-hu-chō AE, to̍h tī Hóe-iām-seng-hûn ê tiong-sim hù-kīn.
I ê un-tō͘ sī koân kah ē hoat chhut nâ-kng, kng ê lêng-liōng koân kah kā chiu-piⁿ khì-thé ê tiān-chú that cháu.
Chit-chú tiông-sin kā tiān-chú lia̍h tio̍h ê sî-chūn, to̍h ē hoat-kng, che to̍h sī lí khòaⁿ--tio̍h tī i sì-pêng ê hoat-siā-seng-hûn.
Chit tiuⁿ siòng-phìⁿ sī saⁿ lé-pài chêng hip--ê.
Hóe-iām-seng-hûn to̍h tī chit tiuⁿ ha̍p-sêng iáⁿ-siōng ê tiong-ng, tò-pêng sī âng-sek ê Tō͘-koai-á-seng-hûn, chiàⁿ-pêng sī ū nâ-sek hūi-bóe ê ZTF hūi-chheⁿ.
Hóe-iām-seng-hûn sī tī 1500 kng-nî hn̄g ê só͘-chāi, tōa-sè ū 5 kng-nî khoah.
Lán ē-tàng iōng sè-tâi bōng-oán-kiàⁿ tī chhia-hu ê seng-chō, Gū-hu-chō hiah chhōe tio̍h i.




## [KIP] Hué-iām-sing-hûn
Gū-hu-tsō AE tsit-lia̍p tshenn sī-m̄-sī sio--khí-lâi--ah? Bô--lah!
Sui-bóng kóng Gū-hu-tsō AE mā kiò-tsò Hué-iām-tshenn, sì-khoo-uî-á ê sing-hûn IC 405 kiò-tsò Hué-iām-sing-hûn, jî-tshiánn sing-hûn khuànn--khí-lâi to̍h ka-na sī kńg-lê-á hué-tsi̍h, m̄-koh hiah kî-si̍t bô hué.
It-puann lán leh kóng hué ê tīng-gī, sī kóng hun-tsú tī tsiok té ê sî-kan lāi lia̍h tio̍h sàng-sòo, tse kan-na ē huat-sing tī sàng-sòo tsuē kah ū tshun ê khuân-kíng.
Tshiūnn hîng-tshenn tsit-khuán lîng-liōng khah kuân, sàng-sòo khah tsió ê khuân-kíng, hué to̍h bô hiah-nī tiōng-iàu.
Tsi̍t-lia̍p tsiok kng ê hîng-tshenn, Gū-hu-tsō AE, to̍h tī Hué-iām-sing-hûn ê tiong-sim hù-kīn.
I ê un-tōo sī kuân kah ē huat tshut nâ-kng, kng ê lîng-liōng kuân kah kā tsiu-pinn khì-thé ê tiān-tsú that tsáu.
Tsit-tsú tiông-sin kā tiān-tsú lia̍h tio̍h ê sî-tsūn, to̍h ē huat-kng, tse to̍h sī lí khuànn--tio̍h tī i sì-pîng ê huat-siā-sing-hûn.
Tsit tiunn siòng-phìnn sī sann lé-pài tsîng hip--ê.
Hué-iām-sing-hûn to̍h tī tsit tiunn ha̍p-sîng iánn-siōng ê tiong-ng, tò-pîng sī âng-sik ê Tōo-kuai-á-sing-hûn, tsiànn-pîng sī ū nâ-sik huī-bué ê ZTF huī-tshenn.
Hué-iām-sing-hûn sī tī 1500 kng-nî hn̄g ê sóo-tsāi, tuā-sè ū 5 kng-nî khuah.
Lán ē-tàng iōng sè-tâi bōng-uán-kiànn tī tshia-hu ê sing-tsō, Gū-hu-tsō hiah tshuē tio̍h i.



## [English] The Flaming Star Nebula
Is star AE Aurigae on fire?
No.
Even though [AE Aurigae][AE Aurigae 1] is named the Flaming Star and the surrounding nebula [IC 405][IC 405] is named the [Flaming Star Nebula][Flaming Star Nebula 1], and even though the nebula appears to some like a swirling [flame][flame], there is [no fire][no fire].
[Fire][Fire], typically defined as the rapid molecular acquisition of [oxygen][oxygen], happens only when sufficient oxygen is present and is [not important][not important] in such high-energy, low-oxygen environments such as stars.
The bright star [AE Aurigae][AE Aurigae 2] occurs near the center of the Flaming Star Nebula and is [so hot it glows blue][so hot it glows blue], emitting light so energetic it knocks [electrons][electrons] away from surrounding gas.
When a [proton][proton] recaptures an electron, light is emitted, as seen in the surrounding [emission nebula][emission nebula].
[Captured here][Captured here] three weeks ago, the [Flaming Star Nebula][Flaming Star Nebula 2] is visible near the composite image's center, between the red [Tadpole Nebula][Tadpole Nebula] on the left and blue-tailed [Comet ZTF][Comet ZTF] on the right.
The Flaming Star Nebula lies about 1,500 [light years][light years 1] distant, spans about 5 [light years][light years 2], and is visible with a small telescope toward the [constellation][constellation] of [the Charioteer][the Charioteer] (Auriga).


## 詞彙學習

|漢羅|POJ|KIP|華語|English|
|-|-|-|-|-|
|火焰星雲|Hóe-iām-seng-hûn|Hué-iām-sing-hûn|火焰星雲|Flaming Star Nebula|
|御夫座 AE|Gū-hu-chō|Gū-hu-tsō|御夫座 AE|AE Aurigae|
|IC 405|IC sù-khòng-ngó͘|IC sù-khòng-ngóo|IC 405|IC 405|
|分子|hun-chú|hun-tsú|分子|molecule|
|酸素|sàng-sò͘|sàng-sòo|酸素|oxygen|
|電子|tiān-chú|tiān-tsú|電子|electron|
|質子|chit-chú|tsit-tsú|質子|proton|
|發射星雲|hoat-siā-seng-hûn|huat-siā-sing-hûn|發射星雲|emission nebula|
|肚胿仔星雲|Tō͘-koai-á-seng-hûn|Tōo-kuai-á-sing-hûn|蝌蚪星雲|Tadpole Nebul|
|ZTF 彗星|ZTF hūi-chheⁿ|ZTF huī-tshenn|ZTF 彗星|Comet ZTF|
|彗尾|hūi-bóe|huī-bué|彗尾|comet's tail|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[AE Aurigae 1]:https://en.wikipedia.org/wiki/AE_Aurigae
[IC 405]:https://apod.nasa.gov/apod/ap200107.html
[Flaming Star Nebula 1]:https://www.daviddarling.info/encyclopedia/F/Flaming_Star_Nebula.html
[flame]:https://apod.nasa.gov/apod/ap180826.html
[no fire]:https://www.nfpa.org/News-and-Research/News-and-media/Press-Room/Reporters-Guide-to-Fire-and-NFPA/Key-Fire-Safety-Tips
[Fire]:https://en.wikipedia.org/wiki/Fire
[oxygen]:https://periodic.lanl.gov/8.shtml
[not important]:https://media.istockphoto.com/id/509119713/photo/weimaraner-with-head-cocked.jpg?s=612x612&w=0&k=20&c=FMXNT4yye2_I5n5Z8ZGJZxlYnosXXw9xPcUQ1FtATdM=
[AE Aurigae 2]:https://www.nsf.gov/news/mmg/mmg_disp.jsp?med_id=57052
[so hot it glows blue]:https://www.youtube.com/watch?v=igDZ8CMWq1k
[electrons]:https://history.aip.org/exhibits/electron/
[proton]:https://en.wikipedia.org/wiki/Proton
[emission nebula]:https://apod.nasa.gov/apod/emission_nebulae.html
[Captured here]:https://www.instagram.com/p/Cou3cnzs6zV/
[Flaming Star Nebula 2]:https://ui.adsabs.harvard.edu/abs/2004ApJ...616..257F/abstract
[Tadpole Nebula]:https://apod.nasa.gov/apod/ap221219.html
[Comet ZTF]:https://apod.nasa.gov/apod/ap230221.html
[light years 1]:http://chandra.harvard.edu/photo/cosmic_distance.html
[light years 2]:https://spaceplace.nasa.gov/light-year/
[constellation]:http://www.astro.wisc.edu/~dolan/constellations/extra/constellations.html
[the Charioteer]:https://en.wikipedia.org/wiki/Auriga_(constellation)

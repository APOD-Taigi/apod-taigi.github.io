---
title: 脹大 ê 毛蟹星雲
date: 2023-03-20
publishdate: 2023-03-20T11:45:00+0800
tags: [毛蟹星雲, M1, 超新星殘骸, 脈動星, 金牛座, 縮時攝影, 自旋]
hero: https://www.youtube.com/watch?v=wfzz8FUD4TM
summary: 你 ê 目睭敢有好甲會當看著毛蟹星雲咧脹大？
categories: [podcast]
vocals: [阿錕]
---

{{% apod %}}

- 原始文章：[M1: The Expanding Crab Nebula](https://apod.nasa.gov/apod/ap230320.html)
- 影片 kah 版權 kah 版權：[Detlef Hartmann](https://www.astrobin.com/users/DetlefHartmann/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clgs9lp7u015901tb99uzg5xu" >}}

## [漢羅] 脹大 ê 毛蟹星雲
你 ê 目睭敢有好甲會當看著毛蟹星雲咧脹大？
毛蟹星雲 ê 編號是 M1，伊是彼个有名 ê [Charles Messier's][Charles Messier's] [星表][list] 頭一个天體。
這个星表內底 ê 天體，[無一粒是彗星][not comets]。
實際上，咱這馬知影 [毛蟹星雲][the Crab] 是一个 [超新星殘骸][supernova remnant]，是懸質量恆星爆炸了後產生 ê 脹大星雲內底 ê 雲屑仔。
這个 [激烈出世][violent birth] ê 毛蟹星雲，tī 1054 年 ê 時陣有 [去予天文學家觀測著][witnessed by astronomers]。
這个星雲這馬差不多有 10 [光年][light-years] 闊，毋過伊猶閣繼續咧 [脹大][expanding]。
這个脹大 ê 速度，一秒鐘有超過 1000 公里。
過去這 10 冬 ê 脹大狀況，就紀錄 tī 這支 [予人讚嘆][stunning] ê [縮時攝影影片][time-lapse movie] 內底。
Ùi 2008 年 到 2022 年之間，[澳洲][Austria] ê 遙控天文台 逐年攏用 仝一台望遠鏡、仝一台 kha-mé-lah tùi 這个天體翕一張相片。
咱會當 tī 這張處理過--ê 清楚影像 看著 踅 中心彼粒 [自旋速度足緊 ê 脈動星][spinning pulsar] 邊仔 ê [動態高能][dynamic energetic emission] 發射光。
[毛蟹星雲][Crab Nebula] 離咱有 6500 光年遠，就 tī 牛犅星座，[金牛座][Taurus] 遐。



## [POJ] Tiùⁿ-tōa ê Mô͘-hē-seng-hûn
Lí ê ba̍k-chiu kám ū hó kah ē-tàng khòaⁿ-tio̍h Mô͘-hē-seng-hûn leh tiùⁿ-tōa?

Mô͘-hē-seng-hûn ê pian-hō sī M1, i sī hit-ê ū-miâ ê Charles Messier seng-pió thâu-chi̍t-ê thian-thé.
Chit ê seng-pió lāi-té ê thian-thé, bô chi̍t lia̍p sī hūi-chheⁿ.
Si̍t-chè siōng, lán chit-má chai-iáⁿ Mô͘-hē-seng-hûn sī chi̍t ê chhiau-sin-seng chân-hâi, sī koân-chit-liōng hêng-chheⁿ po̍k-chà liáu-āu sán-seng ê tiùⁿ-tōa seng-hûn lāi-té ê hûn-sap-á.
Chit ê kek-lia̍t chhut-sì ê Mô͘-hē-seng-hûn, tī 1054 nî ê sî-chūn ū khì hō͘ thian-bûn ha̍k-ka koan-chhek tio̍h.
Chit ê seng-hûn chit-má chha-put-to ū 10 kng-nî khoah, m̄-koh i iáu-koh kè-sio̍k leh tiùⁿ-tōa.
Chit ê tiùⁿ-tōa ê sok-tō͘, chi̍t bió-cheng ū chhiau-kòe 1000 kong-lí.
Kòe-khì che 10 tang ê tiùⁿ-tōa chōng-hóng, to̍h kì-lio̍k tī chit ki hō͘-lâng chàn-thàn ê sok-sî-liap-iáⁿ iáⁿ-phìⁿ lāi-té.
Ùi 2008 nî kàu 2022 nî chi-kan, Ò-chiu ê iâu-khòng thian-bûn-tâi ta̍k-nî lóng iōng kāng chi̍t tâi bōng-oán-kiàⁿ, kāng chi̍t tâi kha-mé-lah tùi chit ê thian-thé hip chi̍t tiuⁿ siòng-phìⁿ.
Lán ē-tàng tī chit tiuⁿ chhú-lí kòe--ê chheng-chhó iáⁿ-siōng khòaⁿ-tio̍h se̍h tiong-sim hit-lia̍p chū-soân sok-tō͘ chiok kín ê be̍h-tōng-chheⁿ piⁿ-á ê tōng-thài ko-lêng hoat-siā-kng.
Mô͘-hē seng-hûn lī lán ū 6500 kng-nî hn̄g, to̍h tī Gû-káng seng-chō, Kim-gû-chō hiah.


## [KIP] Tiùnn-tuā ê Môo-hē-sing-hûn
Lí ê ba̍k-tsiu kám ū hó kah ē-tàng khuànn-tio̍h Môo-hē-sing-hûn leh tiùnn-tuā?

Môo-hē-sing-hûn ê pian-hō sī M, i sī hit-ê ū-miâ ê Charles Messier sing-pió thâu-tsi̍t-ê thian-thé.
Tsit ê sing-pió lāi-té ê thian-thé, bô tsi̍t lia̍p sī huī-tshenn.
Si̍t-tsè siōng, lán tsit-má tsai-iánn Môo-hē-sing-hûn sī tsi̍t ê tshiau-sin-sing tsân-hâi, sī kuân-tsit-liōng hîng-tshenn po̍k-tsà liáu-āu sán-sing ê tiùnn-tuā sing-hûn lāi-té ê hûn-sap-á.
Tsit ê kik-lia̍t tshut-sì ê Môo-hē-sing-hûn, tī 1054 nî ê sî-tsūn ū khì hōo thian-bûn ha̍k-ka kuan-tshik tio̍h.
Tsit ê sing-hûn tsit-má tsha-put-to ū 10 kng-nî khuah, m̄-koh i iáu-koh kè-sio̍k leh tiùnn-tuā.
Tsit ê tiùnn-tuā ê sok-tōo, tsi̍t bió-tsing ū tshiau-kuè 1000 kong-lí.
Kuè-khì tse 10 tang ê tiùnn-tuā tsōng-hóng, to̍h kì-lio̍k tī tsit ki hōo-lâng tsàn-thàn ê sok-sî-liap-iánn iánn-phìnn lāi-té.
Uì 2008 nî kàu 2022 nî tsi-kan, Ò-tsiu ê iâu-khòng thian-bûn-tâi ta̍k-nî lóng iōng kāng tsi̍t tâi bōng-uán-kiànn, kāng tsi̍t tâi kha-mé-lah tuì tsit ê thian-thé hip tsi̍t tiunn siòng-phìnn.
Lán ē-tàng tī tsit tiunn tshú-lí kuè--ê tshing-tshó iánn-siōng khuànn-tio̍h se̍h tiong-sim hit-lia̍p tsū-suân sok-tōo tsiok kín ê be̍h-tōng-tshenn pinn-á ê tōng-thài ko-lîng huat-siā-kng.
Môo-hē sing-hûn lī lán ū 6500 kng-nî hn̄g, to̍h tī Gû-káng sing-tsō, Kim-gû-tsō hiah.


## [English] The Expanding Crab Nebula
Are your eyes good enough to see the Crab Nebula expand?
The Crab Nebula is cataloged as M1, the first on [Charles Messier's][Charles Messier's] famous [list][list] of things which are [not comets][not comets].
In fact, [the Crab][the Crab] is now known to be a [supernova remnant][supernova remnant], an expanding cloud of debris from the explosion of a massive star.
The [violent birth][violent birth] of the Crab was [witnessed by astronomers][witnessed by astronomers] in the year 1054.
Roughly 10 [light-years][light-years] across today, the nebula is still [expanding][expanding] at a rate of over 1,000 kilometers per second.
Over the past decade, its expansion has been documented in this [stunning][stunning] [time-lapse movie][time-lapse movie].
In each year from 2008 to 2022, an image was produced with the same telescope and camera from a remote observatory in [Austria][Austria].
The sharp, processed frames even reveal the [dynamic energetic emission][dynamic energetic emission] surrounding the rapidly [spinning pulsar][spinning pulsar] at the center.
The [Crab Nebula][Crab Nebula] lies about 6,500 light-years away [toward][toward] the constellation of the Bull ([Taurus][Taurus]).



## 詞彙學習（漢羅/POJ/KIP/華語/English）
- 【毛蟹星雲】Mô͘-hē-seng-hûn/Môo-hē-sing-hûn/毛蟹星雲/the Crab Nebula (M1)
- 【超新星殘骸】chhiau-sin-seng chân-hâi/tshiau-sin-sing tsân-hâi/超新星殘骸/supernova remnant
- 【脈動星】be̍h-tōng-chheⁿ/be̍h-tōng-tshenn/脈動星/pulsar
- 【金牛座】Kim-gû-chō/Kim-gû-tsō/金牛座/Taurus
- 【縮時攝影】sok-sî-liap-iáⁿ/sok-sî-liap-iánn/縮時攝影/time-lapse 
- 【自旋】chū-soân/tsū-suân/自旋/spin



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/


[Charles Messier's]:https://en.wikipedia.org/wiki/Charles_Messier
[list]:https://en.wikipedia.org/wiki/Messier_object
[not comets]:https://apod.nasa.gov/apod/ap110901.html
[the Crab]:https://apod.nasa.gov/apod/ap230115.html
[supernova remnant]:https://imagine.gsfc.nasa.gov/science/objects/supernova_remnants.html
[violent birth]:https://www.youtube.com/watch?v=aysiMbgml5g
[witnessed by astronomers]:http://messier.seds.org/more/m001_sn.html
[light-years]:https://spaceplace.nasa.gov/light-year/
[expanding]:https://www.youtube.com/watch?v=ccsvJMkF5Bs
[stunning]:https://d.newsweek.com/en/full/2040076/startled-cat-looks-camera.webp
[time-lapse movie]:https://www.astrobin.com/ija7jc/B/
[Austria]:https://en.wikipedia.org/wiki/Austria
[dynamic energetic emission]:https://chandra.harvard.edu/photo/2002/0052/animations.html
[spinning pulsar]:https://apod.nasa.gov/apod/ap220821.html
[Crab Nebula]:https://apod.nasa.gov/apod/ap180909.html
[toward]:https://youtu.be/oJ9qJFQ0EE8
[Taurus]:https://en.wikipedia.org/wiki/Taurus_(constellation)



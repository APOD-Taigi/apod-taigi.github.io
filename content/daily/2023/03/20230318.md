---
title: Wolf-Rayet 星 124
date: 2023-03-18
publishdate: 2023-03-18T11:45:00+0800
tags: [Wolf-Rayet 星 124, WR 124, 恆星風, 六指光尖, James Webb 太空望遠鏡, 天箭座, 太陽質量, 掣流星雲, 銀河系, 懸質量恆星, 低質量恆星, 超新星爆炸, 星際殘骸, 恆星形成]
hero: https://apod.nasa.gov/apod/image/2303/WR124_Webb1024.png
summary: 這張清楚 ê 紅外線景色是高溫明亮 ê Wolf-Rayet 星 124 強烈 ê 恆星風 驅動、推捒四箍圍仔 ê 氣體 kah 塗粉。

---

{{% apod %}}

- 原始文章：[Wolf-Rayet 124](https://apod.nasa.gov/apod/ap230318.html)
- 影像來源：[NASA](https://www.nasa.gov), [ESA](https://www.esa.int/), [CSA](https://www.asc-csa.gc.ca/eng/), [STScI](https://www.stsci.edu/), [Webb ERO Production Team](https://ui.adsabs.harvard.edu/abs/2022ApJ...936L..14P/abstract)
- 台文翻譯：[An-Li Tsai][An-Li Tsai] ([NCU][NCU])

## [漢羅] Wolf-Rayet 星 124
[這張][frame] [清楚 ê 紅外線景色][this sharp infrared view] 是高溫明亮 ê Wolf-Rayet 星 124 強烈 ê 恆星風 驅動、推捒四箍圍仔 ê 氣體 kah 塗粉。
這个引人注目 ê [六指光尖][6-spike star] ê 圖樣，其實是對應到恆星 ê 影像。
會生做這形是因為 [James Webb 太空望遠鏡][James Webb Space Telescope] 是 ùi 18 塊六角形鏡組成--ê。
[WR 124][WR 124 has] 離咱差不多 1 萬 5000 光年遠，就 tī 北方 ê 天箭座遐。
伊 ê 質量是有超過 30 倍 ê 太陽質量。
這个恆星 ê 掣流 星雲差不多有 6 光年闊，是 tī 咱銀河系內底揣會著 ê 一款 tī [懸質量恆星演化][massive star evolution] 過程一个較短嘛較罕得看--著 ê 階段。
這暗示講，[WR 124 隨會以超新星爆炸 ê 方式，結束恆星 ê 性命][WR 124's impending stellar death]。
超新星爆炸留--落來 ê 厚塗粉星際殘骸，是 tī 脹大 ê 星雲內底 形成--ê。
這 [會影響著][will influence] 後一个世代 ê 恆星形成。


## [POJ] Wolf-Rayet chheⁿ 124
Chit tiuⁿ chheng-chhó ê âng-gōa-sòaⁿ kéng-sek sī ko-un bêng-liōng ê Wolf-Rayet chheⁿ 124 kiông-lia̍t ê hêng-chheⁿ-hong khu-tōng, thui-sak sì-kho͘-ûi-á ê khì-thé kah thô͘-hún.
Chit ê ín-lâng-chù-bo̍k ê la̍k-cháiⁿ kng-chiam ê tô͘-iūⁿ, kî-si̍t sī tùi-èng kàu hêng-chheⁿ ê iáⁿ-siōng.
Ē seⁿ-chò chit hêng sī in-ūi James Webb thài-khong bōng-oán-kiàⁿ sī ùi 18 tè la̍k-kak-hêng kiàⁿ cho͘-sêng--ê.
WR 124 lī lán chha-put-to 1 bān 5000 kng-nî hn̄g, to̍h tī pak-hong ê Thian-chìⁿ-chō hiah.
I ê chit-liōng sī ū chhiau-kòe 30 pōe ê thài-iông chit-liōng.
Chit ê hêng-chheⁿ ê chhoah-lâu seng-hûn chha-put-to ū 6 kng-nî khoah, sī tī lán Gîn-hô-hē lāi-té chhōe-ē-tio̍h ê chi̍t-khoán tī koân-chit-liōng hêng-chheⁿ ián-hòa kòe-têng chi̍t-ê khah té mā khah hán-tit khòaⁿ--tio̍h ê kai-tōaⁿ.
Che àm-sī kóng, WR 124 sûi ē í chhiau-sin-seng po̍k-chà ê hong-sek, kiat-sok hêng-chheⁿ ê sèⁿ-miā.
Chhiau-sin-seng po̍k-chà lâu--lo̍h-lâi ê kāu thô͘-hún seng-chè chân-hâi, sī tī tiùⁿ-tōa ê 星雲 lāi-té hêng-sêng--ê.
Che ē éng-hióng tio̍h āu chi̍t ê sè-tāi ê hêng-chheⁿ hêng-sêng.


## [KIP] Wolf-Rayet tshenn 124
Tsit tiunn tshing-tshó ê âng-guā-suànn kíng-sik sī ko-un bîng-liōng ê Wolf-Rayet tshenn 124 kiông-lia̍t ê hîng-tshenn-hong khu-tōng, thui-sak sì-khoo-uî-á ê khì-thé kah thôo-hún.
Tsit ê ín-lâng-tsù-bo̍k ê la̍k-tsáinn kng-tsiam ê tôo-iūnn, kî-si̍t sī tuì-ìng kàu hîng-tshenn ê iánn-siōng.
Ē senn-tsò tsit hîng sī in-uī James Webb thài-khong bōng-uán-kiànn sī uì 18 tè la̍k-kak-hîng kiànn tsoo-sîng--ê.
WR 124 lī lán tsha-put-to 1 bān 5000 kng-nî hn̄g, to̍h tī pak-hong ê Thian-tsìnn-tsō hiah.
I ê tsit-liōng sī ū tshiau-kuè 30 puē ê thài-iông tsit-liōng.
Tsit ê hîng-tshenn ê tshuah-lâu sing-hûn tsha-put-to ū 6 kng-nî khuah, sī tī lán Gîn-hô-hē lāi-té tshuē-ē-tio̍h ê tsi̍t-khuán tī kuân-tsit-liōng hîng-tshenn ián-huà kuè-tîng tsi̍t-ê khah té mā khah hán-tit khuànn--tio̍h ê kai-tuānn.
Tse àm-sī kóng, WR 124 suî ē í tshiau-sin-sing po̍k-tsà ê hong-sik, kiat-sok hîng-tshenn ê sènn-miā.
Tshiau-sin-sing po̍k-tsà lâu--lo̍h-lâi ê kāu thôo-hún sing-tsè tsân-hâi, sī tī tiùnn-tuā ê 星雲 lāi-té hîng-sîng--ê.
Tse ē íng-hióng tio̍h āu tsi̍t ê sè-tāi ê hîng-tshenn hîng-sîng.



## [English] Wolf-Rayet 124
Driven by powerful stellar winds, expanding shrouds of gas and dust [frame][frame] hot, luminous star Wolf-Rayet 124 in [this sharp infrared view][this sharp infrared view].
The eye-catching [6-spike star][6-spike star] pattern is characteristic of stellar images made with the 18 hexagonal mirrors of the [James Webb Space Telescope][James Webb Space Telescope].
About 15,000 light-years distant toward the pointed northern constellation Sagitta, [WR 124 has][WR 124 has] over 30 times the mass of the Sun.
Produced in a brief and rarely spotted phase of [massive star evolution][massive star evolution] in the Milky Way, this star's turbulent nebula is nearly 6 light-years across.
It heralds [WR 124's impending stellar death][WR 124's impending stellar death] in a supernova explosion.
Formed in the expanding nebula, dusty interstellar debris that survives the supernova [will influence][will influence] the formation of future generations of stars.


## 詞彙學習（漢羅/POJ/KIP/華語/English）
- 【Wolf-Rayet 星 124】Wolf-Rayet chheⁿ it-jī-sù/Wolf-Rayet tshenn it-jī-sù/沃夫–瑞葉星 124/Wolf-Rayet 124 (WR 124)
- 【恆星風】hêng-chheⁿ-hong/hîng-tshenn-hong/恆星風/stellar wind
- 【六指光尖】la̍k-cháiⁿ kng-chiam/la̍k-tsáinn kng-tsiam/六芒星/6-spike star
- 【James Webb 太空望遠鏡】James Webb thài-khong bōng-oán-kiàⁿ/James Webb thài-khong bōng-uán-kiànn/詹姆斯韋伯太空望遠鏡/James Webb Space Telescope
- 【天箭座】Thian-chìⁿ-chō/Thian-tsìnn-tsō/天箭座/Sagitta
- 【太陽質量】thài-iông chit-liōng/thài-iông tsit-liōng/太陽質量/solar mass
- 【掣流星雲】chhoah-lâu seng-hûn/tshuah-lâu sing-hûn/湍流星雲/turbulent nebula
- 【銀河系】Gîn-hô-hē/Gîn-hô-hē/銀河系/Milky Way
- 【懸質量恆星】koân-chit-liōng hêng-chheⁿ/kuân-tsit-liōng hîng-tshenn/高質量恆星/massive star
- 【低質量恆星】kē-chit-liōng hêng-chheⁿ/kē-tsit-liōng hîng-tshenn/低質量恆星/low mass star
- 【超新星爆炸】chhiau-sin-seng po̍k-chà/tshiau-sin-sing po̍k-tsà/超新星爆炸/supernova explosion
- 【星際殘骸】seng-chè chân-hâi/sing-tsè tsân-hâi/星際殘骸/interstella debris
- 【恆星形成】hêng-chheⁿ hêng-sêng/hîng-tshenn hîng-sîng/恆星形成/star formation


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[frame]:https://ui.adsabs.harvard.edu/abs/2022MNRAS.513.3317Z/abstract
[this sharp infrared view]:https://webbtelescope.org/contents/media/images/2023/111/01GTY9YMA18RV3VMPKS7GQ5P05
[6-spike star]:https://apod.nasa.gov/apod/ap220319.html
[James Webb Space Telescope]:https://webbtelescope.org/home
[WR 124 has]:https://apod.nasa.gov/apod/ap200308.html
[massive star evolution]:https://en.wikipedia.org/wiki/Stellar_evolution#Massive_stars
[WR 124's impending stellar death]:https://webbtelescope.org/contents/news-releases/2023/news-2023-111
[will influence]:https://apod.nasa.gov/apod/ap120621.html



---
title: 土星 ê 月娘 土衛七 Hyperion：有古老隕石坑 ê 衛星
date: 2023-03-12
publishdate: 2023-03-12T11:45:00+0800
tags: [free2share, 土星, 土衛七 Hyperion, Cassini 太空船, 類海綿, 拼鬥影像, 隕石坑, 冰衛星, 岩洞, 土衛八 Iapetus, 自轉, 密度]
hero: https://apod.nasa.gov/apod/fap/image/2303/hyperion_cassini_1024.jpg
summary: 土衛七 Hyperion 頂懸彼个奇怪 ê 隕石坑下底有啥物？
---

{{% apod %}}

- 原始文章：[Saturn's Hyperion: A Moon with Odd Craters](https://apod.nasa.gov/apod/ap230312.html)
- 影像來源：[NASA](https://www.nasa.gov/), [ESA](https://www.esa.int/"), [JPL](https://www.jpl.nasa.gov/), [SSI](https://www.spacescience.org/), [Cassini Imaging Team](https://ciclops.org/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 土星 ê 月娘 土衛七 Hyperion：有古老隕石坑 ê 衛星
[土衛七 Hyperion][Hyperion 1] 頂懸彼个奇怪 ê 隕石坑下底有啥物？
為著欲揣出這个答案，過去踅 [土星][Saturn] ê [Cassini 機器人太空船][robot Cassini spacecraft] 捌 [飛倚到][swooped] 這个看--起來敢若 [海綿材質 ê 衛星][sponge-textured moon] 附近，才會[翕著][took images] 這个空前 ê 細節相片。
[這張][featured here] 是 Cassini 太空船 2005 年飛過 土衛七 Hyperion 彼陣翕--ê，是 ùi [六張相片鬥--出來 ê 拼鬥影像][six-image mosaic]。
咱看會著一个足精彩 ê 世界，內底有奇怪 ê 隕石坑 kah [古老 ê 類海綿地表][odd, sponge-like surface]。
Tī 大部份隕石坑底部，攏有一款 [咱無啥了解 ê 豬肝紅物質][unknown dark reddish material]。
這款物質看--起來 kah 崁 tī [土衛八 Iapetus][Iapetus] 表面 ê 物質相 siâng。
而且等伊 [吸收溫暖 ê 日光][absorbs warming sunlight] 了後，這寡物質可能就會沉入去這粒 [冰衛星][ice moon] 下底。
[土衛七 Hyperion][Hyperion 2] 差不多有 250 公里闊，[伊 ê 自轉足亂--ê][rotates chaotically]，而且伊 ê 密度足低--ê，所以伊 [內底可能有][likely houses] 一个足大 ê [岩洞][caverns] 系統。

## [POJ] Thó͘-chheⁿ ê Goe̍h-niû Thó͘-ōe-chhit Hyperion: Ū kó͘-ló ún-se̍k-kheⁿ ê ōe-chheⁿ
Thó͘-ōe-chhit Hyperion téng-koân hit-ê kî-koài ê ún-se̍k-kheⁿ ē-té ū siáⁿ-mi̍h?
Ūi-tio̍h beh chhōe-chhut chit-ê tap-àn, kòe-khì se̍h Thó͘-chheⁿ ê Cassini ke-khì-lâng thài-khong-chûn bat poe óa kàu chit-ê khòaⁿ--khí-lâi ká-ná hái-mî châi-chit ê ōe-chheⁿ hù-kīn, chiah ē hip-tio̍h chit-ê khong-chiân ê sè-chiat siòng-phìⁿ.
Chit tiuⁿ sī Cassini thài-khong-chûn 2005 nî poe kòe Thó͘-ōe-chhit Hyperion hit-chūn hip--ê, sī ùi la̍k tiuⁿ siòng-phìⁿ tàu--chhut-lâi ê pheng-tàu-iáⁿ-siōng.
Lán khòaⁿ-ē-tio̍h chit-ê chiok cheng-chhái ê sè-kài, lāi-té ū kî-koài ê ún-se̍k-kheⁿ kah kó͘-ló ê lūi-hái-mî tē-piáu.
Tī tōa-pō͘-hūn ún-se̍k-kheⁿ té-pō͘, lóng ū chi̍t-khoán lán bô saⁿ liáu-kái ê ti-koaⁿ-âng bu̍t-chit.
Chit-khoán bu̍t-chit khòaⁿ--khí-lâi kah khàm tī Thó͘-ōe-pat Iapetus piáu-bīn ê bu̍t-chit sio-siâng.
Jî-chhiáⁿ tán i khip-siu un-loán ê ji̍t-kng liáu-āu, chit-kóa bu̍t-chit khó-lêng to̍h ē tîm ji̍p-khì chit-lia̍p peng-ōe-chheⁿ ē-té.
Thó͘-ōe-chhit Hyperion chha-put-to ū 250 kong-lí khoah, i ê chū-choán chiok loān--ê, jî-chhiáⁿ i ê bi̍t-tō͘ chiok kē--ê, só͘-í i lāi-té khó-lêng ū chi̍t-ê chiok tōa ê giâm-tōng hē-thóng.

## [KIP] Thóo-tshenn ê Gue̍h-niû Thóo-uē-tshit Hyperion: Ū kóo-ló ún-si̍k-khenn ê uē-tshenn
Thóo-uē-tshit Hyperion tíng-kuân hit-ê kî-kuài ê ún-si̍k-khenn ē-té ū siánn-mi̍h?
Uī-tio̍h beh tshuē-tshut tsit-ê tap-àn, kuè-khì se̍h Thóo-tshenn ê Cassini ke-khì-lâng thài-khong-tsûn bat pue uá kàu tsit-ê khuànn--khí-lâi ká-ná hái-mî tsâi-tsit ê uē-tshenn hù-kīn, tsiah ē hip-tio̍h tsit-ê khong-tsiân ê sè-tsiat siòng-phìnn.
Tsit tiunn sī Cassini thài-khong-tsûn 2005 nî pue kuè Thóo-uē-tshit Hyperion hit-tsūn hip--ê, sī uì la̍k tiunn siòng-phìnn tàu--tshut-lâi ê phing-tàu-iánn-siōng.
Lán khuànn-ē-tio̍h tsit-ê tsiok tsing-tshái ê sè-kài, lāi-té ū kî-kuài ê ún-si̍k-khenn kah kóo-ló ê luī-hái-mî tē-piáu.
Tī tuā-pōo-hūn ún-si̍k-khenn té-pōo, lóng ū tsi̍t-khuán lán bô sann liáu-kái ê ti-kuann-âng bu̍t-tsit.
Tsit-khuán bu̍t-tsit khuànn--khí-lâi kah khàm tī Thóo-uē-pat Iapetus piáu-bīn ê bu̍t-tsit sio-siâng.
Jî-tshiánn tán i khip-siu un-luán ê ji̍t-kng liáu-āu, tsit-kuá bu̍t-tsit khó-lîng to̍h ē tîm ji̍p-khì tsit-lia̍p ping-uē-tshenn ē-té.
Thóo-uē-tshit Hyperion tsha-put-to ū 250 kong-lí khuah, i ê tsū-tsuán tsiok luān--ê, jî-tshiánn i ê bi̍t-tōo tsiok kē--ê, sóo-í i lāi-té khó-lîng ū tsi̍t-ê tsiok tuā ê giâm-tōng hē-thóng.

## [English] Saturn's Hyperion: A Moon with Odd Craters
What lies at the bottom of [Hyperion][Hyperion 1]'s strange craters?
To help find out, the [robot Cassini spacecraft][robot Cassini spacecraft] that once orbited [Saturn][Saturn] [swooped][swooped] past the [sponge-textured moon][sponge-textured moon] and [took images][took images] of unprecedented detail.
A [six-image mosaic][six-image mosaic] from the 2005 pass, [featured here][featured here] in scientifically assigned colors, shows a remarkable world strewn with strange craters and an [odd, sponge-like surface][odd, sponge-like surface].
At the bottom of most craters lies some type of [unknown dark reddish material][unknown dark reddish material].
This material appears similar to that covering part of another of Saturn's moons, [Iapetus][Iapetus], and might sink into the [ice moon][ice moon] as it better [absorbs warming sunlight][absorbs warming sunlight].
[Hyperion][Hyperion 2] is about 250 kilometers across, [rotates chaotically][rotates chaotically], and has a density so low that it [likely houses][likely houses] a vast system of [caverns][caverns] inside.

## 詞彙學習（漢羅/POJ/KIP/華語/English）
- 【土星】Thó͘-chheⁿ/Thóo-tshenn/土星/Saturn
- 【衛星】ōe-chheⁿ/uē-tshenn/衛星/moon
- 【土衛七 Hyperion】Thó͘-ōe-chhit/Thóo-uē-tshit/土衛七海柏利昂/Hyperion
- 【Cassini 太空船】Cassini thài-khong-chûn/Cassini thài-khong-tsûn/卡西尼號太空船/Cassini spacecraft
- 【類海綿】lūi-hái-mî/luī-hái-mî/類海綿/sponge-like
- 【拼鬥影像】pheng-tàu-iáⁿ-siōng/phing-tàu-iánn-siōng/馬賽克/mosaic
- 【隕石坑】ún-se̍k-kheⁿ/ún-si̍k-khenn/隕石坑/craters
- 【冰衛星】peng-ōe-chheⁿ/ping-uē-tshenn/冰衛星/ice moon
- 【岩洞】giâm-tōng/giâm-tōng/岩洞/caverns
- 【土衛八 Iapetus】Thó͘-ōe-pat/Thóo-uē-pat/土衛八伊阿珀托斯/Iapetus
- 【自轉】chū-choán/tsū-tsuán/自轉/rotate
- 【密度】bi̍t-tō͘/bi̍t-tōo/密度/density


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Hyperion 1]:https://solarsystem.nasa.gov/moons/saturn-moons/hyperion/in-depth/
[robot Cassini spacecraft]:https://www.nasa.gov/mission_pages/cassini/spacecraft/index.html
[Saturn]:https://solarsystem.nasa.gov/planets/saturn/in-depth/
[swooped]:http://photojournal.jpl.nasa.gov/catalog/PIA07742
[sponge-textured moon]:https://apod.nasa.gov/apod/ap150603.html
[took images]:http://www.youtube.com/watch?v=U5VfYDYL3rA
[six-image mosaic]:https://photojournal.jpl.nasa.gov/catalog/PIA07761
[featured here]:https://photojournal.jpl.nasa.gov/catalog/PIA07740
[odd, sponge-like surface]:https://www.youtube.com/watch?v=30pH8Xn41Os
[unknown dark reddish material]:https://www.lpi.usra.edu/meetings/lpsc2010/pdf/1541.pdf
[Iapetus]:https://apod.nasa.gov/apod/ap180603.html
[ice moon]:http://sci.esa.int/cassini-huygens/54778-saturnian-moon-hyperion/
[absorbs warming sunlight]:https://www.pinterest.com/pin/491173903088738005/
[Hyperion 2]:https://en.wikipedia.org/wiki/Hyperion_(moon)
[rotates chaotically]:https://solarsystem.nasa.gov/resources/2382/hyperion-3d-model/
[likely houses]:https://ui.adsabs.harvard.edu/abs/2010DPS....42.0603H/abstract
[caverns]:https://en.wikipedia.org/wiki/Cave


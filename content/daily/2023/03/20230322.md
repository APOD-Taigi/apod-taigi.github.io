---
title: M31：仙女座星系
date: 2023-03-22
publishdate: 2023-03-22T11:45:00+0800
tags: [M31, 仙女座星系, 星系核, 捲螺仔星系, 捲螺仔手骨, 發射星雲, 捲螺仔星雲, 銀河系, 星座, 塗粉帶]
hero: https://apod.nasa.gov/apod/fap/image/2303/M31_Alharbi_960.jpg
summary: 你會當看偌遠？咱用目睭會當直接看著--ê 上遠 ê 天體是 M31，大仙女座星系，伊離咱有 200 萬光年遠。
---

{{% apod %}}

- 原始文章：[M31: The Andromeda Galaxy](https://apod.nasa.gov/apod/ap230322.html)
- 影像來源 kah 版權：[Abdullah Al-Harbi](https://www.instagram.com/a_alharbi97/)
- 台文翻譯：[An-Li Tsai][An-Li Tsai] ([NCU][NCU])

## [漢羅] M31：仙女座星系
你會當看偌遠？
咱用目睭會當直接看--著--ê 上遠 ê 天體是 M31，大 [仙女座星系][Andromeda Galaxy]，伊離咱有 200 萬 [光年][light-years] 遠。
你身軀邊若是無望遠鏡，這个大型 [捲螺仔星系][spiral galaxy] 看起來就無遐爾清，看起來就干焦是[仙女座星座][constellation Andromeda] 內底一个暗暗霧霧 ê [星雲][nebulous cloud]。
毋過咱若是 kā 望遠鏡影像用數位合成 ê 方式鬥做一張，咱就會當看著離咱上倚 ê [厝邊大星系][closest major galactic neighbor]。
[這張 hŏng 呵咾甲會觸舌 ê 望遠鏡影像，是開 15 點鐘久 ê 感光時間翕--ê][this stunning fifteen-hour telescopic digital mosaic]。
內底有較光 ê 白色星系核，較暗 ê 咧捲踅 ê 塗粉帶，足光 ê 藍色捲螺仔手骨，kah 明亮 ê 紅光發射星雲。
毋過咱是按怎知影這个捲螺仔星雲真正有遮遠--ê？
這个問題愛看 [1920 年][of 1920] 彼个有名 ê [Shapley 佮 Curtis][Shapley-Curtis] ê [大辯論][debate]。
M31 ê 距離 是 1920 年代觀測才確定落來--ê。
[觀測][observations] 會當看著一款恆星，伊 ê [光度是會改變--ê][changed their brightness]，就是這个改變予咱有法度估算距離。
這个結果證明講 [仙女座星系][Andromeda] kah 咱 [銀河系][Milky Way Galaxy] 是足成--ê。
這个結論表示講，[這个宇宙][the rest of the universe] 是比 [咱想像--ê][previously imagined] [閣較大][more vast]。

## [POJ] M31: Sian-lú-chō-seng-hē
Lí ē-tàng khòaⁿ gōa hn̄g?
Lán iōng ba̍k-chiu ē-tàng ti̍t-chiap khòaⁿ--tio̍h--ê siōng hn̄g ê thian-thé sī M31, tōa Sian-lú-chō-seng-hē, i lī lán ū 200 bān kng-nî hn̄g.
Lí sin-khu-piⁿ nā-sī bô bōng-oán-kiàⁿ, chit-ê tōa-hêng kńg-lê-á-seng-hē khòaⁿ-khí-lâi to̍h bô hiah-nī chheng, khòaⁿ-khí-lâi to̍h kan-na sī Sian-lú-chō seng-chō lāi-té chi̍t-ê àm-àm bū-bū ê seng-hûn.
M̄-koh lán nā-sī kā bōng-oán-kiàⁿ iáⁿ-siōng iōng só͘-ūi ha̍p-sêng ê hong-sek tàu chò chi̍t-tiuⁿ, lán to̍h ē-tàng khòaⁿ-tio̍h lī lán siōng óa ê chhù-piⁿ tōa seng-hē.
Chit-tiuⁿ hŏng o-ló kah ē tak-chi̍h ê bōng-oán-kiàⁿ iáⁿ-siōng sī khai 15 tiám-cheng kú ê kám-kng sî-kan hip--ê.
Lāi-té ū khah kng ê pe̍h-sek seng-hē-he̍k, khah àm ê leh kńg-se̍h ê thô͘-hún-tòa, chiok kng ê nâ-sek kńg-lê-á-chhiú-kut, kah bêng-liōng ê âng-kng hoat-siā-seng-hûn.
M̄-koh lán sī án-ná chai-iáⁿ chit-ê kńg-lê-á-seng-hûn chin-chiàⁿ ū chiah hn̄g?
Chit-ê būn-tê ài khòaⁿ 1920 nî hit-ê ū-miâ ê Shapley kah Curtis ê tōa piān-lūn.
M31 ê kū-lī sī 1920 nî-tāi koan-chhek chiah khak-tēng lo̍h-lâi--ê.
Koan-chhek ē-tàng khòaⁿ-tio̍h chi̍t-khoán hêng-chheⁿ, i ê kng-tō͘ sī ē kái-piàn--ê, to̍h sī chit-ê kái-piàn hō͘ lán ū-hoat-tō͘ kó͘-sǹg kū-lī.
Chit-ê kiat-kó chèng-bêng kóng Sian-lú-chō-seng-hē kah lán Gîn-hô-hē sī chiok sêng--ê.
Chit-ê kiat-lūn piau-sī kóng, chit-ê ú-tiū sī pí lán sióng-siōng--ê koh-khah tōa.


## [KIP] M̀1: Sian-lú-tsō-sing-hē
Lí ē-tàng khuànn guā hn̄g?
Lán iōng ba̍k-tsiu ē-tàng ti̍t-tsiap khuànn--tio̍h--ê siōng hn̄g ê thian-thé sī M̀1, tuā Sian-lú-tsō-sing-hē, i lī lán ū 200 bān kng-nî hn̄g.
Lí sin-khu-pinn nā-sī bô bōng-uán-kiànn, tsit-ê tuā-hîng kńg-lê-á-sing-hē khuànn-khí-lâi to̍h bô hiah-nī tshing, khuànn-khí-lâi to̍h kan-na sī Sian-lú-tsō sing-tsō lāi-té tsi̍t-ê àm-àm bū-bū ê sing-hûn.
M̄-koh lán nā-sī kā bōng-uán-kiànn iánn-siōng iōng sóo-uī ha̍p-sîng ê hong-sik tàu tsò tsi̍t-tiunn, lán to̍h ē-tàng khuànn-tio̍h lī lán siōng uá ê tshù-pinn tuā sing-hē.
Tsit-tiunn hŏng o-ló kah ē tak-tsi̍h ê bōng-uán-kiànn iánn-siōng sī khai 15 tiám-tsing kú ê kám-kng sî-kan hip--ê.
Lāi-té ū khah kng ê pe̍h-sik sing-hē-hi̍k, khah àm ê leh kńg-se̍h ê thôo-hún-tuà, tsiok kng ê nâ-sik kńg-lê-á-tshiú-kut, kah bîng-liōng ê âng-kng huat-siā-sing-hûn.
M̄-koh lán sī án-ná tsai-iánn tsit-ê kńg-lê-á-sing-hûn tsin-tsiànn ū tsiah hn̄g?
Tsit-ê būn-tê ài khuànn 1920 nî hit-ê ū-miâ ê Shapley kah Curtis ê tuā piān-lūn.
M̀1 ê kū-lī sī 1920 nî-tāi kuan-tshik tsiah khak-tīng lo̍h-lâi--ê.
Kuan-tshik ē-tàng khuànn-tio̍h tsi̍t-khuán hîng-tshenn, i ê kng-tōo sī ē kái-piàn--ê, to̍h sī tsit-ê kái-piàn hōo lán ū-huat-tōo kóo-sǹg kū-lī.
Tsit-ê kiat-kó tsìng-bîng kóng Sian-lú-tsō-sing-hē kah lán Gîn-hô-hē sī tsiok sîng--ê.
Tsit-ê kiat-lūn piau-sī kóng, tsit-ê ú-tiū sī pí lán sióng-siōng--ê koh-khah tuā.



## [English] M31: The Andromeda Galaxy
How far can you see?
The most distant object easily visible to the unaided eye is M31, the great [Andromeda Galaxy][Andromeda Galaxy], over two million [light-years][light-years] away.
Without a telescope, even this immense [spiral galaxy][spiral galaxy] appears as an unremarkable, faint, [nebulous cloud][nebulous cloud] in the [constellation Andromeda][constellation Andromeda].
But a bright white nucleus, dark winding dust lanes, luminous blue spiral arms, and bright red emission nebulas are recorded in [this stunning fifteen-hour telescopic digital mosaic][this stunning fifteen-hour telescopic digital mosaic] of our [closest major galactic neighbor][closest major galactic neighbor].
But how do we know [this spiral nebula][this spiral nebula] is really so far away?
This question was central to the famous [Shapley-Curtis][Shapley-Curtis] [debate][debate] [of 1920][of 1920].
M31's great distance was determined in the 1920s by [observations][observations] that resolved individual stars that [changed their brightness][changed their brightness] in a way that gave up their true distance.
The result proved that [Andromeda][Andromeda] is just like our [Milky Way Galaxy][Milky Way Galaxy] -- a conclusion making [the rest of the universe][the rest of the universe] much [more vast][more vast] than had ever been [previously imagined][previously imagined].


## 詞彙學習（漢羅/POJ/KIP/華語/English）
- 【仙女座星系】Sian-lú-chō-seng-hē/Sian-lú-tsō-sing-hē/仙女座星系/Andromeda Galaxy
- 【M31】M saⁿ-cha̍p-it/sann-tsa̍p-it/M31/M31
- 【星系核】seng-hē-he̍k/sing-hē-hi̍k/星系核/galactic nucleus
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【捲螺仔手骨】kńg-lê-á chhiú-kut/kńg-lê-á tshiú-kut/螺旋手臂、旋臂/spiral arm
- 【發射星雲】hoat-siā-seng-hûn/huat-siā-sing-hûn/發射星雲/emission nebula
- 【銀河系】Gîn-hô-hē/Gîn-hô-hē/銀河系/Milky Way galaxy
- 【星座】seng-chō/sing-tsō/星座/constellation
- 【塗粉帶】thô͘-hún-tòa/thôo-hún-tuà/灰塵帶/dust lanes



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Andromeda Galaxy]:https://en.wikipedia.org/wiki/Andromeda_Galaxy
[light-years]:https://youtu.be/MX3PIkbTQwQ
[spiral galaxy]:https://en.wikipedia.org/wiki/Spiral_galaxy
[nebulous cloud]:https://apod.nasa.gov/apod/ap160322.html
[constellation Andromeda]:https://en.wikipedia.org/wiki/Andromeda_(constellation)
[this stunning fifteen-hour telescopic digital mosaic]:https://www.instagram.com/p/CpsrUSHMJis/
[closest major galactic neighbor]:https://youtu.be/TijClV4uHIk
[this spiral nebula]:https://apod.nasa.gov/apod/ap221024.html
[Shapley-Curtis]:https://apod.nasa.gov/debate/debate20.html
[debate]:https://apod.nasa.gov/debate/debate.html
[of 1920]:https://apod.nasa.gov/debate/debate20.html
[observations]:https://apod.nasa.gov/apod/ap200426.html
[changed their brightness]:https://apod.nasa.gov/apod/ap110701.html
[Andromeda]:https://apod.nasa.gov/apod/ap220807.html
[Milky Way Galaxy]:https://apod.nasa.gov/apod/ap180729.html
[the rest of the universe]:https://apod.nasa.gov/apod/ap180508.html
[more vast]:https://apod.nasa.gov/apod/ap200405.html
[previously imagined]:https://i.pinimg.com/736x/17/e0/6c/17e06cb8ddaa2fc90b7a416c0d0349ef--pugs-on-the-beach.jpg



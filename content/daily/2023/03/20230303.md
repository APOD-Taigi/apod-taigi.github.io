---
title: RCW 86：歷史上有紀錄 ê 超新星殘骸
date: 2023-03-03
publishdate: 2023-03-03T11:45:00+0800
tags: [free2share, RCW 86, 超新星殘骸, 南門星官, 半人馬座 α, 半人馬座 β, 星圖, 發射星雲, 衝擊波, 中子星, 脈動星, Ia 型超新星, 白矮星, 熱核爆炸, 鐵, 大質量恆星, 核心崩塌, 吸積, 雙星系統, 星伴, 超新星爆炸, 銀河盤, 元素]
hero: https://apod.nasa.gov/apod/image/2303/noirlab2307a1024c.jpg
summary: 西元 185 年彼陣，中國天文學家有紀錄著 出現 tī 南門星官 ê 一粒新恆星。
categories: [podcast]
vocals: [阿錕]
---

{{% apod %}}

- 原始文章：[RCW 86: Historical Supernova Remnant](https://apod.nasa.gov/apod/ap230303.html)
- 影像來源：[CTIO/NOIRLab/DOE/NSF/AURA](https://noirlab.edu/public/), T.A. Rector (Univ.of Alaska/NSF’s NOIRLab), J. Miller (Gemini Obs./NSF’s NOIRLab), M. Zamani & D. de Martin (NSF’s NOIRLab)
- 台文翻譯：[An-Li Tsai][An-Li Tsai] ([NCU][NCU])

{{< podcast "clfzn54nd03zf01uqg1gz0hmf" >}}

## [漢羅] RCW 86：歷史上有紀錄 ê 超新星殘骸
西元 185 年彼陣，[中國天文學家][Chinese astronomers] 有紀錄著一粒 出現 tī 南門星官 ê 新恆星。
這个天區 tī 現代星圖內底，是屬於 半人馬座 α kah β 彼區。
彼馬有幾若個月，是會當直接用目睭看著這粒新恆星。
這粒應該是目前歷史上上早 [有紀錄 ê 超新星][recorded supernova]。
[這張深空望遠鏡景色][This deep telescopic view] 看會著發射星雲 RCW 86 ê 外形。
Kah 天星滿滿 ê 背景 比--起來，咱看會出來 [這應該就是恆星爆炸 ê 殘骸][understood to be the remnant]。
這張影像是 智利 ê Cerro Tololo 美洲天文台 ê 闊幅 [烏暗能量相機][Dark Energy Camera] 翕--ê。
有翕著 去予 猶咧 [脹大][expanding] ê 衝擊波捒--出來--ê、皺襞襞 ê 離子氣體殼 ê 完整外形。
[太空影像][Space-based images] 暗示講，RCW 86 內底有足豐富 ê 鐵元素，毋過中子星抑是脈動星 ê 殘骸內底 to̍h 無，表示講原底彼粒超新星應該是 Ia 型--ê。
[Kah ùi 大質量恆星 核心崩塌][Unlike the core collapse] 變做 超新星爆炸 無仝，[Ia 型超新星][Type Ia supernova] 是 [白矮星 熱核爆炸][detonation on a white dwarf] 來--ê。
這个過程會 ùi 雙星系統 ê 星伴 吸積物質過--來。
是講，因為這个超新星殘骸 ê 方位是 tī 咱 [銀河][Milky Way] 盤 附近、比規粒月娘較大、閣足暗--ê，所以咱直接用目睭看是揣無。
RCW 86 離咱有 8000 光年遠，大細差不多有 100 光年大。

## [POJ] RCW 86: Le̍k-sú-siōng ū kì-lio̍k ê Chhiau-sin-seng chân-hâi
se-goân 185 nî hit-chūn, Tiong-kok thian-bûn ha̍k-ka ū kì-lio̍k tio̍h chi̍t lia̍p chhut-hiān tī Lâm-mn̂g-seng-koan ê sin hêng-chheⁿ.
Chit ê thian-khu tī hiān-tāi seng-tô͘ lāi-té, sī sio̍k-î Poàn-jîn-má-chō α kah β hit-khu.
Hit-má ū kúi-ā kò-goe̍h, sī ē-tàng ti̍t-chiap iōng ba̍k-chiu khòaⁿ-tio̍h chit lia̍p sin hêng-chheⁿ.
Chit lia̍p èng-kai sī bo̍k-chêng le̍k-sú-siōng siōng chá ū kì-lio̍k ê chhiau-sin-seng.
Chit tiuⁿ chhim-khòng bōng-oán-kiàⁿ kéng-sek khòaⁿ-ē-tio̍h hoat-siā-seng-hûn RCW 86 ê gōa-hêng.
Kah thiⁿ-chheⁿ móa-móa ê pōe-kéng pí--khí-lâi, lán khòaⁿ ē chhut-lâi che èng-kai to̍h sī hêng-chheⁿ po̍k-chà ê chân-hâi.
Chit tiuⁿ iáⁿ-siōng sī Tì-lī ê Cerro Tololo Bí-chiu Thian-bûn-tâi ê khoah-pak O͘-àm Lêng-liōng Siòng-ki hip--ê.
Ū hip-tio̍h khì hō͘ iáu leh tiùⁿ-tōa ê chhiong-kek-pho sak--chhut-lâi--ê, liâu-phé-phé ê lī-chú khì-thé-khak ê oân-chéng gōa-hêng.
Thài-khong iáⁿ-siōng àm-sī kóng, RCW 86 lāi-té ū chiok hong-hù ê thih goân-sò͘, m̄-koh tiong-chú-chheⁿ ia̍h-sī me̍h-tōng-chheⁿ ê chân-hâi lāi-té to̍h bô, piau-sī kóng goân-té hit-lia̍p chhiau-sin-seng èng-kai sī Ia hêng--ê.
Kah ùi tōa-chit-liōng hêng-chheⁿ he̍k-sim pang-lap piàn-chò chhiau-sin-seng po̍k-chà bô-kâng, Ia hêng chhiau-sin-seng sī pe̍h-é-chheⁿ jia̍t-he̍k po̍k-chà lâi--ê.
Chit ê kòe-têng ē ùi siang-chheⁿ-hē-thóng ê seng-phōaⁿ khip-chek bu̍t-chit kòe--lâi.
Sī kóng, in-ūi chit ê chhiau-sin-seng chân-hâi ê hong-ūi sī tī lán Gîn-hô-pôaⁿ hù-kīn, pí kui-lia̍p goe̍h-niû khah tōa, koh chiok àm--ê, só͘-í lán ti̍t-chiap iōng ba̍k-chiu khòaⁿ sī chhōe bô.
RCW 86 lī lán ū 8000 kng-nî hn̄g, tōa-sè chha-put-to ū 100 kng-nî tōa.

## [KIP] RCW 86: Li̍k-sú-siōng ū kì-lio̍k ê Tshiau-sin-sing tsân-hâi
se-guân 185 nî hit-tsūn, Tiong-kok thian-bûn ha̍k-ka ū kì-lio̍k tio̍h tsi̍t lia̍p tshut-hiān tī Lâm-mn̂g-sing-kuan ê sin hîng-tshenn.
Tsit ê thian-khu tī hiān-tāi sing-tôo lāi-té, sī sio̍k-î Puàn-jîn-má-tsō α kah β hit-khu.
Hit-má ū kuí-ā kò-gue̍h, sī ē-tàng ti̍t-tsiap iōng ba̍k-tsiu khuànn-tio̍h tsit lia̍p sin hîng-tshenn.
Tsit lia̍p ìng-kai sī bo̍k-tsîng li̍k-sú-siōng siōng tsá ū kì-lio̍k ê tshiau-sin-sing.
Tsit tiunn tshim-khòng bōng-uán-kiànn kíng-sik khuànn-ē-tio̍h huat-siā-sing-hûn RCW 86 ê guā-hîng.
Kah thinn-tshenn muá-muá ê puē-kíng pí--khí-lâi, lán khuànn ē tshut-lâi tse ìng-kai to̍h sī hîng-tshenn po̍k-tsà ê tsân-hâi.
Tsit tiunn iánn-siōng sī Tì-lī ê Cerro Tololo Bí-tsiu Thian-bûn-tâi ê khuah-pak Oo-àm Lîng-liōng Siòng-ki hip--ê.
Ū hip-tio̍h khì hōo iáu leh tiùnn-tuā ê tshiong-kik-pho sak--tshut-lâi--ê, liâu-phé-phé ê lī-tsú khì-thé-khak ê uân-tsíng guā-hîng.
Thài-khong iánn-siōng àm-sī kóng, RCW 86 lāi-té ū tsiok hong-hù ê thih guân-sòo, m̄-koh tiong-tsú-tshenn ia̍h-sī me̍h-tōng-tshenn ê tsân-hâi lāi-té to̍h bô, piau-sī kóng guân-té hit-lia̍p tshiau-sin-sing ìng-kai sī Ia hîng--ê.
Kah uì tuā-tsit-liōng hîng-tshenn hi̍k-sim pang-lap piàn-tsò tshiau-sin-sing po̍k-tsà bô-kâng, Ia hîng tshiau-sin-sing sī pe̍h-é-tshenn jia̍t-hi̍k po̍k-tsà lâi--ê.
Tsit ê kuè-tîng ē uì siang-tshenn-hē-thóng ê sing-phuānn khip-tsik bu̍t-tsit kuè--lâi.
Sī kóng, in-uī tsit ê tshiau-sin-sing tsân-hâi ê hong-uī sī tī lán Gîn-hô-puânn hù-kīn, pí kui-lia̍p gue̍h-niû khah tuā, koh tsiok àm--ê, sóo-í lán ti̍t-tsiap iōng ba̍k-tsiu khuànn sī tshuē bô.
RCW 86 lī lán ū 8000 kng-nî hn̄g, tuā-sè tsha-put-to ū 100 kng-nî tuā.



## [English] RCW 86: Historical Supernova Remnant
In 185 AD, [Chinese astronomers][Chinese astronomers] recorded the appearance of a new star in the Nanmen asterism.
That part of the sky is identified with Alpha and Beta Centauri on modern star charts.
The new star was visible to the naked-eye for months, and is now thought to be the earliest [recorded supernova][recorded supernova].
[This deep telescopic view][This deep telescopic view] reveals the wispy outlines of emission nebula RCW 86, just visible against the starry background, [understood to be the remnant][understood to be the remnant] of that stellar explosion.
Captured by the wide-field [Dark Energy Camera][Dark Energy Camera] operating at Cerro Tololo Inter-American Observatory in Chile, the image traces the full extent of a ragged shell of gas ionized by the still [expanding][expanding] shock wave.
[Space-based images][Space-based images] indicate an abundance of the element iron in RCW 86 and the absence of a neutron star or pulsar [within the remnant][within the remnant], suggesting that the original supernova was Type Ia.
[Unlike the core collapse][Unlike the core collapse] supernova explosion of a massive star, a [Type Ia supernova][Type Ia supernova] is a thermonuclear [detonation on a white dwarf][detonation on a white dwarf] star that accretes material from a companion in a binary star system.
Near the plane of our [Milky Way][Milky Way] galaxy and larger than the full moon on the sky this supernova remnant is too faint to be seen by eye though.
RCW 86 is some 8,000 light-years distant and around 100 light-years across.

## 詞彙學習（漢羅/POJ/KIP/華語/English）
- 【RCW 86】RCW peh-cha̍p-la̍k/RCW peh-tsa̍p-la̍k/RCW 86/RCW 86
- 【超新星殘骸】chhiau-sin-seng chân-hâi/tshiau-sin-sing tsân-hâi/超新星殘骸/supernova remnant
- 【超新星爆炸】chhiau-sin-seng po̍k-chà/tshiau-sin-sing po̍k-tsà/超新星爆炸/supernova explosion
- 【南門星官】Lâm-mn̂g-seng-koan/Lâm-mn̂g-sing-kuan/南門星官/the Nanmen asterism
- 【半人馬座 α】poàn-jîn-má-chō Alpha/puàn-jîn-má-tsō Alpha/半人馬座 α/Alpha Centauri
- 【半人馬座 β】poàn-jîn-má-chō Beta/puàn-jîn-má-tsō Beta/半人馬座 β/Beta Centauri
- 【星圖】seng-tô͘/sing-tôo/星圖/star charts
- 【發射星雲】hoat-siā-seng-hûn/huat-siā-sing-hûn/發射星雲/emission
- 【衝擊波】chhiong-kek-pho/tshiong-kik-pho/衝擊波/shock wave
- 【中子星】tiong-chú-chheⁿ/tiong-tsú-tshenn/中子星/neutron star
- 【脈動星】me̍h-tōng-chheⁿ/me̍h-tōng-tshenn/脈動星/pulsar
- 【Ia 型超新星】it A hêng chhiau-sin-seng/it A hîng tshiau-sin-sing/Ia 型超新星/Type Ia supernova
- 【白矮星】peh-é-chheⁿ/peh-é-tshenn/白矮星/white dwarf
- 【熱核爆炸】jia̍t-he̍k po̍k-chà/jia̍t-hi̍k po̍k-tsà/熱核爆炸/thermonuclear detonation
- 【鐵】thih/thih/鐵/iron
- 【大質量恆星】tōa-chit-liōng hêng-chheⁿ/tuā-tsit-liōng hîng-tshenn/大質量恆星/massive star
- 【核心崩塌】he̍k-sim pang-lap/hi̍k-sim pang-lap/核心崩塌/core collapse
- 【吸積】khip-chek/khip-tsik/吸積/accrete
- 【雙星系統】siang-chheⁿ-hē-thóng/siang-tshenn-hē-thóng/雙星系統/binary star system
- 【星伴】seng-phōaⁿ/sing-phuānn/伴星/companion
- 【銀河盤】Gîn-hô-pôaⁿ/Gîn-hô-puânn/銀河盤/Milky Way's galactic plane
- 【元素】goân-sò͘/guân-sòo/元素/element


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Chinese astronomers]:http://en.wikipedia.org/wiki/Chinese_astronomy
[recorded supernova]:http://arxiv.org/abs/astro-ph/0301603
[This deep telescopic view]:https://noirlab.edu/public/images/noirlab2307a/
[understood to be the remnant]:https://noirlab.edu/public/news/noirlab2307/
[Dark Energy Camera]:https://noirlab.edu/public/programs/ctio/victor-blanco-4m-telescope/decam/
[expanding]:https://arxiv.org/abs/1108.1207
[Space-based images]:https://chandra.harvard.edu/photo/2011/rcw86/
[within the remnant]:https://arxiv.org/abs/1108.1207
[Unlike the core collapse]:https://apod.nasa.gov/apod/ap060728.html
[Type Ia supernova]:http://en.wikipedia.org/wiki/Type_Ia_supernova
[detonation on a white dwarf]:https://apod.nasa.gov/apod/ap110430.html
[Milky Way]:https://apod.nasa.gov/apod/ap110520.html

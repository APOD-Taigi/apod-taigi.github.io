---
title: 出現多重青爍現象 ê 日落
date: 2023-03-28
publishdate: 2023-03-28T11:45:00+0800
tags: [青爍, 多重, 稜鏡, 透鏡, 屈折, 色散, 幻影圖, 溫度層, Tololo 山美洲洲際天文台, 多重綠閃]
hero: https://apod.nasa.gov/apod/image/2303/GreenFlashesB_Slovinsky_960.jpg
summary: 日落 ê 青爍實在是真罕得看著。足濟太陽觀測者若是有看著，會感覺足驕傲--ê。
categories: [podcast]
vocals: [阿錕]
---

{{% apod %}}

- 原始文章：[A Multiple Green Flash Sunset](https://apod.nasa.gov/apod/ap230328.html)
- 影像來源 kah 版權：[T. Slovinský](https://slovinsky.art/en/homeen/#about) & [P. Horálek](https://www.petrhoralek.com/#about-1) ([IoP Opava](https://www.slu.cz/phys/en/))
- 台文翻譯：[An-Li Tsai][An-Li Tsai] ([NCU][NCU])

{{< podcast "clhc8b0h60kd401tb8nv16c54" >}}

## [漢羅] 出現多重青爍現象 ê 日落
是哩！毋知你看過 ê 青爍現象敢有親像按呢生？
日落 ê [青爍][green flash 1] 實在是真罕得看--著。
足濟太陽觀測者若是有看--著，會感覺足驕傲--ê。
[青爍][green flash 2] 以前去 hŏng 認為講是 [無影][myth]。
這馬咱知影講，伊是地球大氣層同齊出現 [稜鏡][prism] kah 透鏡性質 ê 時陣，產生 ê 現象。
無仝 [大氣層][atmospheric layers] 會因為海拔懸低無仝，對 [太陽頭頂][top of the Sun] ê 光產生無仝 [屈折][refraction]，造成色散，變做兩个影像。
若是萬事攏順利，這个現象閣會放大，咱就會 tī 太陽消失進前，看著 [薄縭絲、白殕色 ê 光逝][thin sliver] 轉做 青色 ê 光。
是講，[這張相片][Pictured] 是閣較罕得看--著 ê 日落。
這張相片是 四月 ê 其中一工 tī [智利][Chile] ê 懸海拔 [Tololo 山美洲洲際天文台][Cerro Tololo Inter-American Observatory] 翕--ê。
In 翕著大氣層後壁 ê 日頭欲落去矣。
日頭頂懸有翕著 [幾若重][multiple] ê 溫度層，產生幾若个[太陽][Sun] ê 幻影圖。
Tī 這个時間這个地點，有幾若層同齊產生 [青爍][green flash 3] 現象。
這个多重青爍現象去予 [兩位掣一趒 ê 天文攝影師][two well-surprised astrophotographers] 翕著了後兩秒鐘，日頭就沉落去雲內矣。

## [POJ] Chhut-hiān To-têng Chheⁿ-sih hiān-siōng ê Ji̍t-lo̍h
Sī--lih! M̄-chai lí khòaⁿ-kòe ê chheⁿ-sih hiān-siōng kám ū chhiⁿ-chhiūⁿ án-ni seⁿ?
Ji̍t-lo̍h ê chheⁿ-sih si̍t-chāi sī chin hán-tit khòaⁿ--tio̍h.
Chiok chōe Thài-iông koan-chhek-chiá nā-sī ū khòaⁿ--tio̍h, ē kám-kak chiok kiau-ngō͘--ê.
Chheⁿ-sih í-chêng khì hŏng jīn-ûi sī bô-iáⁿ.
Chit-má lán chai-iáⁿ kóng, i sī Tē-kiû tāi-khì-chân tâng-chê chhut-hiān lêng-kiàⁿ kah thàu-kiàⁿ sèng-chit ê sî-chūn, sán-seng ê hiān-siōng.
Bô-kâng tāi-khì-chân ē in-ūi hái-poa̍t koân-kē bô-kâng, tùi Thài-iông thâu-téng ê kng sán-seng bô-kâng khut-chiat, chō-sêng sàn-siā, piàn-chò nn̄g ê iáⁿ-siōng.
Nā-sī bān-sū lóng sūn-lī, chit-ê hiān-siōng koh ē hòng-tōa, lán to̍h tī Thài-iông siau-sit chìn-chêng, khòaⁿ-tio̍h po̍h-li-si, peh-phú-sek ê kng-chōa choán-chò chheⁿ-sek ê kng.
Sī kóng, chit-tiuⁿ siòng-phìⁿ sī koh khah hán-tit khòaⁿ--tio̍h ê ji̍t-lo̍h.
Chit-tiuⁿ siòng-phìⁿ sī sì goe̍h ê kî-tiong chi̍t kang tī Tì-lī ê koân hái-poa̍t Tololo soaⁿ Bí-chiu Chiu-chè Thian-bûn-tâi hip--ê.
In hip-tio̍h tāi-khì-chân āu-piah ê ji̍t-thâu beh lo̍h-khì--ah.
Ji̍t-thâu téng-koân ū hip-tio̍h kúi-ā têng ê un-tō͘-chân, sán-seng kúi-ā-ê Thài-iông ê hoàn-iáⁿ-tô͘.
Tī chit-ê sî-kan chit-ê tē-tiám, ū kúi-ā-chân tâng-chê sán-seng chheⁿ-sih hiān-siōng.
Chit-ê to-têng-chheⁿ-sih hiān-siōng khì hō͘ nn̄g ūi chhoah-chi̍t-tiô ê thian-bûn liap-iáⁿ-su hip-tio̍h liáu-āu nn̄g bió-cheng, ji̍t-thâu to̍h tîm-lo̍h-khì hûn lāi-té--ah.

## [KIP] Tshut-hiān To-tîng Tshenn-sih hiān-siōng ê Ji̍t-lo̍h
Sī--lih! M̄-tsai lí khuànn-kuè ê tshenn-sih hiān-siōng kám ū tshinn-tshiūnn án-ni senn?
Ji̍t-lo̍h ê tshenn-sih si̍t-tsāi sī tsin hán-tit khuànn--tio̍h.
Tsiok tsuē Thài-iông kuan-tshik-tsiá nā-sī ū khuànn--tio̍h, ē kám-kak tsiok kiau-ngōo--ê.
Tshenn-sih í-tsîng khì hŏng jīn-uî sī bô-iánn.
Tsit-má lán tsai-iánn kóng, i sī Tē-kiû tāi-khì-tsân tâng-tsê tshut-hiān lîng-kiànn kah thàu-kiànn sìng-tsit ê sî-tsūn, sán-sing ê hiān-siōng.
Bô-kâng tāi-khì-tsân ē in-uī hái-pua̍t kuân-kē bô-kâng, tuì Thài-iông thâu-tíng ê kng sán-sing bô-kâng khut-tsiat, tsō-sîng sàn-siā, piàn-tsò nn̄g ê iánn-siōng.
Nā-sī bān-sū lóng sūn-lī, tsit-ê hiān-siōng koh ē hòng-tuā, lán to̍h tī Thài-iông siau-sit tsìn-tsîng, khuànn-tio̍h po̍h-li-si, peh-phú-sik ê kng-tsuā tsuán-tsò tshenn-sik ê kng.
Sī kóng, tsit-tiunn siòng-phìnn sī koh khah hán-tit khuànn--tio̍h ê ji̍t-lo̍h.
Tsit-tiunn siòng-phìnn sī sì gue̍h ê kî-tiong tsi̍t kang tī Tì-lī ê kuân hái-pua̍t Tololo suann Bí-tsiu Tsiu-tsè Thian-bûn-tâi hip--ê.
In hip-tio̍h tāi-khì-tsân āu-piah ê ji̍t-thâu beh lo̍h-khì--ah.
Ji̍t-thâu tíng-kuân ū hip-tio̍h kuí-ā tîng ê un-tōo-tsân, sán-sing kuí-ā-ê Thài-iông ê huàn-iánn-tôo.
Tī tsit-ê sî-kan tsit-ê tē-tiám, ū kuí-ā-tsân tâng-tsê sán-sing tshenn-sih hiān-siōng.
Tsit-ê to-tîng-tshenn-sih hiān-siōng khì hōo nn̄g uī tshuah-tsi̍t-tiô ê thian-bûn liap-iánn-su hip-tio̍h liáu-āu nn̄g bió-tsing, ji̍t-thâu to̍h tîm-lo̍h-khì hûn lāi-té--ah.

## [English] A Multiple Green Flash Sunset
Yes, but can your green flash do this?
A [green flash][green flash 1] at sunset is a rare event that many Sun watchers pride themselves on having seen.
Once thought to be a [myth][myth], a [green flash][green flash 2] is now understood to occur when the Earth's atmosphere acts like both a [prism][prism] and a lens.
Different [atmospheric layers][atmospheric layers] create altitude-variable [refraction][refraction] that takes light from the [top of the Sun][top of the Sun] and disperses its colors, creates two images, and magnifies it in just the right way to make a [thin sliver][thin sliver] appear green just before it disappears.
[Pictured][Pictured], though, is an even more unusual sunset.
From the high-altitude [Cerro Tololo Inter-American Observatory][Cerro Tololo Inter-American Observatory] in [Chile][Chile] one day last April, the Sun was captured setting beyond an atmosphere with [multiple][multiple] distinct thermal layers, creating several mock images of the [Sun][Sun].  This time and from this location, many of those layers produced a [green flash][green flash 3] simultaneously.
Just seconds after this multiple-green-flash event was caught by [two well-surprised astrophotographers][two well-surprised astrophotographers], the Sun set below the clouds.

## 詞彙學習（漢羅/POJ/KIP/華語/English）
- 【青爍】chheⁿ-sih/tshenn-sih/綠閃/green flash
- 【稜鏡】lêng-kiàⁿ/lîng-kiànn/稜鏡/prism
- 【透鏡】thàu-kiàⁿ/thàu-kiànn/透鏡/lens
- 【屈折】khut-chiat/khut-tsiat/折射/refraction
- 【色散】sek-sàn/sik-sàn/色散/disperse
- 【幻影圖】hoàn-iáⁿ-tô͘/huàn-iánn-tôo/幻影圖/mock image
- 【溫度層】un-tō͘-chân/un-tōo-tsân/熱分層/thermal layer
- 【Tololo 山美洲洲際天文台】Tololo soaⁿ Bí-chiu Chiu-chè Thian-bûn-tâi/Tololo suann Bí-tsiu Tsiu-tsè Thian-bûn-tâi/托洛洛山美洲洲際天文台/Cerro Tololo Inter-American Observatory
- 【多重】to-têng/to-tîng/多重/multiple
- 【多重青爍】to-têng-chheⁿ-sih/to-tîng-tshenn-sih/多重綠閃/multiple-green-flash

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[green flash 1]:https://apod.nasa.gov/apod/ap200530.html
[myth]:https://aty.sdsu.edu/bibliog/fallacies.html
[green flash 2]:https://aty.sdsu.edu/index.html
[prism]:https://en.wikipedia.org/wiki/Prism_(optics)
[atmospheric layers]:https://www.nasa.gov/mission_pages/sunearth/science/atmosphere-layers2.html
[refraction]:https://en.wikipedia.org/wiki/Refraction#/media/File:Refraction_photo.png
[top of the Sun]:https://apod.nasa.gov/apod/ap211110.html
[thin sliver]:https://apod.nasa.gov/apod/ap150908.html
[Pictured]:https://slovinsky.art/en/2023/03/23/a-weird-sunset-over-the-pacific-rare-multiple-green-flashes/
[Cerro Tololo Inter-American Observatory]:https://noirlab.edu/public/programs/ctio/
[Chile]:https://en.wikipedia.org/wiki/Chile
[multiple]:https://en.wikipedia.org/wiki/Inversion_(meteorology)
[Sun]:https://solarsystem.nasa.gov/solar-system/sun/in-depth/
[green flash 3]:https://apod.nasa.gov/apod/ap211005.html
[two well-surprised astrophotographers]:https://media.istockphoto.com/id/1235390630/photo/dog-and-cat-together.jpg?s=612x612&w=0&k=20&c=Zbrpepdqrxjeoq-MraVIEmRV9QMnOukoxGf6t_JsDO0=

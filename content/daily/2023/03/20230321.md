---
title: 金牛座 內底 ê 烏暗星雲 kah 恆星形成
date: 2023-03-21
publishdate: 2023-03-21T11:45:00+0800
tags: [金牛座, 分子雲, 烏暗星雲, 烏暗塗粉, 四湠, 波湧, 波紋, 星際間氣體, 重力收縮, 懸質量恆星, T Tauri 星, Hind 變光星雲, 類太陽恆星, 昴宿星團]
hero: https://apod.nasa.gov/apod/fap/image/2303/TaurusDust_Chander_1080.jpg
summary: 金牛座分子雲內底有幾若粒足光 ê 恆星，毋過內底 ê 烏暗塗粉是閣較吸引人注意。
categories: [podcast]
vocals: [阿錕]
---

{{% apod %}}

- 原始文章：[Dark Nebulae and Star Formation in Taurus](https://apod.nasa.gov/apod/ap230321.html)
- 影像來源 kah 版權：[Vikas Chander](https://www.instagram.com/vikaschanderastrophotography/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clgl11ny100be01tq8gdk8y7b" >}}

## [漢羅] 金牛座 內底 ê 烏暗星雲 kah 恆星形成
塗粉敢會是媠--ê？
當然！而且 in 閣足有路用--ê。
[金牛座分子雲][Taurus molecular cloud] 內底有幾若粒足光 ê 恆星，毋過內底 ê [烏暗塗粉][dark dust] 是閣較 [吸引人注意][draws attention]。
這寡四湠 ê [塗粉][dust 1] 有波湧 kah 波紋，予這幅媠圖內底敢若有幾若隻 [塗粉][dust 2] [兔仔][bunnies]。
毋過閣較重要 ê 是，in 代表講這區 ê [星際間氣體][interstellar gas] 是厚甲會產生 [重力收縮][gravitationally contract]，形成恆星。
這張相片 ê 中心有較淺色 ê 星雲，是去予厝邊恆星照予光--ê。
這毋但是一个有名 ê 星雲 in 兜，嘛是有名 ê 少年懸質量恆星 in 兜。
恆星、[T Tauri 星][T Tauri 1]、星雲、kah [Hind 變光星雲][Hind's Variable Nebula] ê 光度變化攏足大--ê。
毋過 in ê 光度變化無一定發生 tī 仝一个時間，所以這區才會遮爾神祕遮爾趣味。
[T Tauri 星][T Tauri 2] kah [類似 ê 恆星][similar stars] 攏去予天文學家 當做 類[太陽][Sun] 恆星。
In 較少年，無到幾若百萬歲遐爾老，猶 tī lih 恆星 [形成][formation] ê 早期階段。
這張相片差不多有 4 [度][degrees] 闊，內底 ê 天體離 [昴宿][Pleiades] 星團無蓋遠，相片內底 ê 塗粉區離咱有 400 [光年][light-years] 遠。

## [POJ] Kim-gû-chō lāi-té ê O͘-àm-seng-hûn kah Hêng-chheⁿ-hêng-sêng
Thô͘-hún kám ē sī súi--ê?
Tong-jiân! Jî-chhiáⁿ in koh chiok ū-lō͘-iōng--ê.
Kim-gû-chō hun-chú-hûn lāi-té ū kúi-ā lia̍p chiok kng ê hêng-chheⁿ, m̄-koh lāi-té ê o͘-àm-thô͘-hún sī koh-khah khip-ín lâng chù-ì.
Chit-kóa sì-thòaⁿ ê thô͘-hún ū pho-éng kah pho-bûn, hō͘ chit-pak súi-tô͘ lāi-té ká-ná ū kúi-ā chiah thô͘-hún thò͘-á.
M̄-koh koh-khah tiōng-iàu ê sī, in tāi-piáu kóng chit-khu ê seng-chè-kan khì-thé sī kāu kah ē sán-seng tiōng-le̍k siu-sok, hêng-sêng hêng-chheⁿ.
Chit-tiuⁿ siòng-phìⁿ ê tiong-sim ū khah chhián-sek ê seng-hûn, sī khì hō͘ chhù-piⁿ hêng-chheⁿ chiò hō͘ kng--ê.
Che m̄-nā sī chi̍t-ê ū-miâ ê seng-hûn in tau, mā-sī ū-miâ ê siàu-liân koân-chit-liōng hêng-chheⁿ in tau.
Hêng-chheⁿ, T Tauri chheⁿ, seng-hûn, kah Hind piàn-kng-seng-hûn ê kng-tō͘ piàn-hòa lóng chiok tōa--ê.
M̄-koh in ê kng-tō͘ piàn-hòa bô it-tēng hoat-seng tī kāng chi̍t-ê sî-kan, só͘-í chit-khu chiah ē chiah-nī sîn-pì chiah-nī chhù-bī.
T Tauri chheⁿ kah lūi-sū ê hêng-chheⁿ lóng khì hō͘ thian-bûn ha̍k-ka tòng-chò lūi-thài-iông hêng-chheⁿ.
In khah siàu-liân, bô kàu kúi-ā pah-bān hòe hiah-nī lāu, iáu tī lih hêng-chheⁿ-hêng-sêng  ê chá-kî kai-tōaⁿ.
Chit-tiuⁿ siòng-phìⁿ chha-put-to ū 4 tō͘ khoah, lāi-té ê thian-thé lī Báu-siù-seng-thoân bô kài hn̄g, siòng-phìⁿ lāi-té ê thô͘-hún khu lī lán ū 400 kng-nî hn̄g.


## [KIP] Kim-gû-tsō lāi-té ê Oo-àm-sing-hûn kah Hîng-tshenn-hîng-sîng
Thôo-hún kám ē sī suí--ê?
Tong-jiân! Jî-tshiánn in koh tsiok ū-lōo-iōng--ê.
Kim-gû-tsō hun-tsú-hûn lāi-té ū kuí-ā lia̍p tsiok kng ê hîng-tshenn, m̄-koh lāi-té ê oo-àm-thôo-hún sī koh-khah khip-ín lâng tsù-ì.
Tsit-kuá sì-thuànn ê thôo-hún ū pho-íng kah pho-bûn, hōo tsit-pak suí-tôo lāi-té ká-ná ū kuí-ā tsiah thôo-hún thòo-á.
M̄-koh koh-khah tiōng-iàu ê sī, in tāi-piáu kóng tsit-khu ê sing-tsè-kan khì-thé sī kāu kah ē sán-sing tiōng-li̍k siu-sok, hîng-sîng hîng-tshenn.
Tsit-tiunn siòng-phìnn ê tiong-sim ū khah tshián-sik ê sing-hûn, sī khì hōo tshù-pinn hîng-tshenn tsiò hōo kng--ê.
Tse m̄-nā sī tsi̍t-ê ū-miâ ê sing-hûn in tau, mā-sī ū-miâ ê siàu-liân kuân-tsit-liōng hîng-tshenn in tau.
Hîng-tshenn, T Tauri tshenn, sing-hûn, kah Hind piàn-kng-sing-hûn ê kng-tōo piàn-huà lóng tsiok tuā--ê.
M̄-koh in ê kng-tōo piàn-huà bô it-tīng huat-sing tī kāng tsi̍t-ê sî-kan, sóo-í tsit-khu tsiah ē tsiah-nī sîn-pì tsiah-nī tshù-bī.
T Tauri tshenn kah luī-sū ê hîng-tshenn lóng khì hōo thian-bûn ha̍k-ka tòng-tsò luī-thài-iông hîng-tshenn.
In khah siàu-liân, bô kàu kuí-ā pah-bān huè hiah-nī lāu, iáu tī lih hîng-tshenn-hîng-sîng  ê tsá-kî kai-tuānn.
Tsit-tiunn siòng-phìnn tsha-put-to ū 4 tōo khuah, lāi-té ê thian-thé lī Báu-siù-sing-thuân bô kài hn̄g, siòng-phìnn lāi-té ê thôo-hún khu lī lán ū 400 kng-nî hn̄g.




## [English] Dark Nebulae and Star Formation in Taurus
Can dust be beautiful?
Yes, and it can also be useful.
The [Taurus molecular cloud][Taurus molecular cloud] has several bright stars, but it is the [dark dust][dark dust] that really [draws attention][draws attention].
The pervasive [dust][dust 1] has waves and ripples and makes picturesque [dust][dust 2] [bunnies][bunnies], but perhaps more importantly, it marks regions where [interstellar gas][interstellar gas] is dense enough to [gravitationally contract][gravitationally contract] to form stars.
In the image center is a light cloud lit by neighboring stars that is home not only to a famous nebula, but to a very young and massive famous star.
Both the star, [T Tauri][T Tauri 1], and the nebula, [Hind's Variable Nebula][Hind's Variable Nebula], are seen to vary dramatically in brightness -- but not necessarily at the same time, adding to the mystery of this intriguing region.
[T Tauri][T Tauri 2] and [similar stars][similar stars] are now generally recognized to be [Sun][Sun]\-like stars that are less than a few million years old and so still in the early stages of [formation][formation].
The featured image spans about four [degrees][degrees] not far from the [Pleiades][Pleiades] star cluster, while the featured dust field lies about 400 [light-years][light-years] away.

## 詞彙學習

|漢羅|POJ|KIP|華語|English|
|-|-|-|-|-|
|金牛座|Kim-gû-chō|Kim-gû-tsō|金牛座|Taurus|
|分子雲|hun-chú-hûn|hun-tsú-hûn|分子雲|molecular cloud|
|烏暗星雲|o͘-àm-seng-hûn|oo-àm-sing-hûn|黑暗星雲|dark nebula|
|烏暗塗粉|o͘-àm-thô͘-hún|oo-àm-thôo-hún|黑暗塗粉|dark dust|
|四湠|sì-thòaⁿ|sì-thuànn|到處都有|pervasive|
|波湧|pho-éng|pho-íng|波浪|wave|
|波紋|pho-bûn|pho-bûn|波紋|ripple|
|星際間氣體|seng-chè-kan khì-thé|sing-tsè-kan khì-thé|星際間氣體|interstellar gas|
|重力收縮|tiōng-le̍k siu-sok|tiōng-li̍k siu-sok|重力收縮|gravitational contract|
|懸質量恆星|koân-chit-liōng hêng-chheⁿ|kuân-tsit-liōng hîng-tshenn|高質量恆星|massive star|
|T Tauri 星|T Tauri chheⁿ|T Tauri tshenn|T Tauri 星|T Tauri star|
|Hind 變光星雲|Hind piàn-kng-seng-hûn|Hind piàn-kng-sing-hûn|Hind 變光星雲|Hind's Variable Nebula|
|類太陽恆星|lūi-thài-iông hêng-chheⁿ|luī-thài-iông hîng-tshenn|類太陽恆星|Sun-like stars|
|昴宿星團|Báu-siù-seng-thoân|Báu-siù-sing-thuân|昴宿星團|Pleiades star cluster|
|恆星形成|hêng-chheⁿ-hêng-sêng|hîng-tshenn-hîng-sîng|恆星形成|star formation|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Taurus molecular cloud]:https://en.wikipedia.org/wiki/Taurus_molecular_cloud
[dark dust]:https://apod.nasa.gov/apod/ap180626.html
[draws attention]:https://www.selfsufficientculture.com/attachments/cat-dog-chickens-looking-into-kitchen-through-window-jpeg.811/
[dust 1]:https://astronomy.swin.edu.au/cosmos/d/Dust+Grain
[dust 2]:https://www.thisoldhouse.com/21017966/anatomy-of-a-dust-bunny
[bunnies]:https://dailybunny.org/
[interstellar gas]:https://stardate.org/astro-guide/interstellar-gas-and-dust
[gravitationally contract]:https://en.wikipedia.org/wiki/Gravitational_collapse
[T Tauri 1]:https://en.wikipedia.org/wiki/T_Tauri
[Hind's Variable Nebula]:https://apod.nasa.gov/apod/ap220210.html
[T Tauri 2]:https://apod.nasa.gov/apod/ap110326.html
[similar stars]:https://en.wikipedia.org/wiki/T_Tauri_star
[Sun]:https://spaceplace.nasa.gov/all-about-the-sun/
[formation]:https://science.nasa.gov/astrophysics/focus-areas/how-do-stars-form-and-evolve
[degrees]:https://lco.global/spacebook/sky/using-angles-describe-positions-and-apparent-sizes-objects/
[Pleiades]:https://apod.nasa.gov/apod/ap221205.html
[light-years]:https://spaceplace.nasa.gov/light-year/

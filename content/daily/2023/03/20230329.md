---
title: "Sh2-308：海豬仔形 ê 恆星氣泡"
date: 2023-03-29
publishdate: 2023-03-29T11:45:00+0800
tags: [Sh2-308 Wolf-Rayet 星 太陽質量 粒子風 恆星氣泡 海豬仔頭星雲]
hero: https://apod.nasa.gov/apod/image/2303/DolphinReef_Roig_960.jpg
summary: 是啥物天星製作這个氣泡？毋是氣泡正爿彼粒金爍爍 ê 天星製作--ê。嘛毋是太空大海豬製作--ê。
---

{{% apod %}}

- 原始文章：[Sh2-308: A Dolphin Shaped Star Bubble](https://apod.nasa.gov/apod/ap230329.html)
- 影像來源 kah [版權][copyright]：[Aleix Roig](https://astrocat.info/about/) ([AstroCatInfo](https://www.instagram.com/astrocatinfo/))
- 台文翻譯：[An-Li Tsai][An-Li Tsai] ([NCU][NCU])

## [漢羅] Sh2-308: 海豬仔形 ê 恆星氣泡
是啥物星會當製造這个氣泡？
[毋是][wasn't] 氣泡正爿彼粒金爍爍 ê 星製造--ê。
嘛毋是太空大 [海豬][dolphin] 製造--ê。
是藍色星雲中心彼粒，能量懸甲通人知 ê [Wolf-Rayet 星][Wolf-Rayet star 1] 製造--ê。
[Wolf-Rayet][Wolf-Rayet] 星 ê 質量一般講--來是超過 20 倍 [太陽質量][our Sun]，伊會歕出速度足緊 ê [粒子風][particle winds]，做出這个 [外形][looking] [足出名][iconic] ê [星雲][nebula]。
像這張影像內底這个恆星氣泡，大細是超過 60 光年闊，年歲有 7 萬歲矣，看起來敢若是海豬仔 ê 頭。
伊 ê 編號是 [Sh2-308][Sh2-308]，嘛叫做 [海豬仔頭星雲][Dolphin-Head Nebula]。
這粒氣體球離咱有 5000 光年遠，tī 天頂看--起來是 kah [規粒月娘][full moon] 差不多大，是講伊較暗。
[這張][featured] [影像][image] 倒爿紅色色調 ê 星雲，可能是 ùi 仝這粒 [Wolf-Rayet 星][Wolf-Rayet star 2] 發射出來--ê 能量較懸 ê 輻射光 kā 激發、創出這个外形--ê。

## [POJ] Sh2-308: Hái-ti-á-hêng ê hêng-chheⁿ khì-phàu
Sī siáⁿ-mi̍h chheⁿ ē-tàng chè-chō chit-ê khì-phàu?
M̄-sī khì-phàu chiàⁿ-pêng hit-lia̍p kim-sih-sih ê chheⁿ chè-chō--ê.
Mā m̄-sī thài-khong tōa-hái-ti chè-chō--ê.
Sī nâ-sek seng-hûn tiong-sim hit-lia̍p, lêng-liōng koân kah thong-lâng-chai ê Wolf-Rayet chheⁿ chè-chō--ê.
Wolf-Rayet chheⁿ ê chit-liōng it-poaⁿ kóng--lâi sī chhiau-kòe 20 pōe thài-iông-chit-liōng, i ē pûn-chhut sok-tō͘ chiok kín ê lia̍p-chú-hong, chò-chhut chit-ê gōa-hêng chiok chhut-miâ ê seng-hûn.
Chhiūⁿ chit-tiuⁿ iáⁿ-siōng lāi-té chit-ê hêng-chheⁿ khì-phàu, tōa-sè sī chhiau-kòe 60 kng-nî khoah, nî-hòe ū 7 bān hòe--ah, khòaⁿ--khí-lâi ká-ná sī hái-ti-á ê thâu.
I ê pian-hō sī Sh2-308, mā kiò-chò Hái-ti-á-thâu seng-hûn.
Chit-lia̍p khì-thé-kiû lī lán ū 5000 kng-nî hn̄g, tī thiⁿ-téng khòaⁿ--khí-lâi sī kah kui-lia̍p goe̍h-niû chha-put-to tōa, sī kóng i khah àm.
Chit-tiuⁿ iáⁿ-siōng tò-pêng âng-sek sek-tiāu ê seng-hûn, khó-lêng sī ùi kāng chit-lia̍p Wolf-Rayet chheⁿ hoat-siā chhut-lâi--ê lêng-liōng khah koân ê hok-siā-kng kā kek-hoat, chhòng-chhut chit-ê gōa-hêng--ê.

## [KIP] Sh2-308: Hái-ti-á-hîng ê hîng-tshenn khì-phàu
Sī siánn-mi̍h tshenn ē-tàng tsè-tsō tsit-ê khì-phàu?
M̄-sī khì-phàu tsiànn-pîng hit-lia̍p kim-sih-sih ê tshenn tsè-tsō--ê.
Mā m̄-sī thài-khong tuā-hái-ti tsè-tsō--ê.
Sī nâ-sik sing-hûn tiong-sim hit-lia̍p, lîng-liōng kuân kah thong-lâng-tsai ê Wolf-Rayet tshenn tsè-tsō--ê.
Wolf-Rayet tshenn ê tsit-liōng it-puann kóng--lâi sī tshiau-kuè 20 puē thài-iông-tsit-liōng, i ē pûn-tshut sok-tōo tsiok kín ê lia̍p-tsú-hong, tsò-tshut tsit-ê guā-hîng tsiok tshut-miâ ê sing-hûn.
Tshiūnn tsit-tiunn iánn-siōng lāi-té tsit-ê hîng-tshenn khì-phàu, tuā-sè sī tshiau-kuè 60 kng-nî khuah, nî-huè ū 7 bān huè--ah, khuànn--khí-lâi ká-ná sī hái-ti-á ê thâu.
I ê pian-hō sī Sh2-308, mā kiò-tsò Hái-ti-á-thâu sing-hûn.
Tsit-lia̍p khì-thé-kiû lī lán ū 5000 kng-nî hn̄g, tī thinn-tíng khuànn--khí-lâi sī kah kui-lia̍p gue̍h-niû tsha-put-to tuā, sī kóng i khah àm.
Tsit-tiunn iánn-siōng tò-pîng âng-sik sik-tiāu ê sing-hûn, khó-lîng sī uì kāng tsit-lia̍p Wolf-Rayet tshenn huat-siā tshut-lâi--ê lîng-liōng khah kuân ê hok-siā-kng kā kik-huat, tshòng-tshut tsit-ê guā-hîng--ê.

## [English] Sh2-308: A Dolphin Shaped Star Bubble
Which star created this bubble?
It [wasn't][wasn't] the bright star on the bubble's right.
And it also wasn't a giant space [dolphin][dolphin].
It was the star in the blue nebula's center, a famously energetic [Wolf-Rayet star][Wolf-Rayet star 1].
[Wolf-Rayet][Wolf-Rayet] stars in general have over 20 times the mass of [our Sun][our Sun] and expel fast [particle winds][particle winds] that can create [iconic][iconic] [looking][looking] [nebula][nebula]s.
In this case, the resulting star bubble spans over 60 light years, is about 70,000 years old, and happens to look like the head of a dolphin.
Named [Sh2-308][Sh2-308] and dubbed the [Dolphin-Head Nebula][Dolphin-Head Nebula], the gas ball lies about 5,000 [light years][light years] away and covers as much sky as the [full moon][full moon] -- although it is much dimmer.
The nearby red-tinged clouds on the left of the [featured][featured] [image][image] may owe their glow and shape to energetic light emitted from the same [Wolf-Rayet star][Wolf-Rayet star 2].

## 詞彙學習（漢羅/POJ/KIP/華語/English）
- 【Sh2-308】S H jī sam-khòng-pat/S H jī sam-khòng-pat/Sh2-308/Sh2-308
- 【Wolf-Rayet 星】Wolf-Rayet chheⁿ/Wolf-Rayet tshenn/沃夫–瑞葉星/Wolf-Rayet stars
- 【太陽質量】thài-iông-chit-liōng/thài-iông-tsit-liōng/太陽質量/solar mass
- 【粒子風】lia̍p-chú-hong/lia̍p-tsú-hong/粒子風/partical wind
- 【恆星氣泡】hêng-chheⁿ khì-phàu/hîng-tshenn khì-phàu/恆星氣泡/stellar bubble
- 【海豬仔頭星雲】Hái-ti-á-thâu seng-hûn/Hái-ti-á-thâu sing-hûn/海豚頭星雲/Dolphin-Head Nebula


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[wasn't]:https://miro.medium.com/v2/resize:fit:2400/1*Bp1dNLfyDjH2QCgALi-BrQ.jpeg
[dolphin]:https://en.wikipedia.org/wiki/Dolphin#/media/File:Dolphin_Encounter-9563.jpg
[Wolf-Rayet star 1]:https://en.wikipedia.org/wiki/Wolf%E2%80%93Rayet_star
[Wolf-Rayet]:https://apod.nasa.gov/apod/ap230318.html
[our Sun]:https://solarsystem.nasa.gov/solar-system/sun/by-the-numbers/
[particle winds]:https://apod.nasa.gov/apod/ap000318.html
[iconic]:https://apod.nasa.gov/apod/ap230208.html
[looking]:https://apod.nasa.gov/apod/ap221220.html
[nebula]:https://apod.nasa.gov/apod/ap210617.html
[Sh2-308]:https://en.wikipedia.org/wiki/Sh2-308
[Dolphin-Head Nebula]:https://apod.nasa.gov/apod/ap211021.html
[light years]:https://spaceplace.nasa.gov/light-year/
[full moon]:https://apod.nasa.gov/apod/ap200322.html
[featured]:https://astrocat.info/sharpless-308-the-dolphin-nebula/
[image]:https://www.instagram.com/p/Cob4zhMsoxh/
[Wolf-Rayet star 2]:https://apod.nasa.gov/apod/ap200308.html


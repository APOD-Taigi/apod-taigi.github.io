---
title: 有幾若百萬粒恆星 ê 球形星團 半人馬座 ω
date: 2023-03-16
publishdate: 2023-03-16T11:45:00+0800
tags: [球形星團, 半人馬座 ω, NGC 5139, 銀河系, 銀暈, 紅巨星, 殘骸]
hero: https://apod.nasa.gov/apod/image/2303/NGC5139_Omega_Centauri_1024px.jpg
summary: 球形星團 半人馬座 ω，嘛叫做 NGC 5139，離咱有 15000 光年遠。
---

{{% apod %}}

- 原始文章：[Millions of Stars in Omega Centauri](https://apod.nasa.gov/apod/ap230316.html)
- 影像來源 kah [版權][copyright]：[Neil Corke](https://www.astrobin.com/users/NeilCorke/), Heaven's Mirror Observatory
- 台文翻譯：[An-Li Tsai][An-Li Tsai] ([NCU][NCU])

## [漢羅] 有幾若百萬粒恆星 ê 球形星團 半人馬座 ω
球形星團 [半人馬座 ω][Omega Centauri]，嘛叫做 NGC 5139，離咱有 1 萬 5000 光年遠。
這个星團中央直徑 150 光年 ê 範圍內，[有][packed] 1000 萬粒比太陽較老 ê 恆星。
這是 tī 咱銀河系銀暈內 已經知影 ê 200 團 [球形星團][globular clusters] 中，上大上光--ê。
雖罔講大部份星團內底 ê 恆星攏有仝款 ê 年歲 kah 成份，
毋過這个神祕 ê 半人馬座 ω 煞有 [無仝款][different] 年歲 kah 無仝款化學成份 ê 恆星組成。
實際上，[半人馬座 ω 有可能是][Omega Cen may be] 一个較細 ê 星系 kah 咱銀河系合併了後 ê [殘骸][remnant]。
Tī 這張 [遮爾清楚 ê 望遠鏡彩色相片][sharp, color telescopic view] 內底，咱會使足簡單就揣著半人馬座 ω 內底 [黃色色調][yellowish hue] ê 紅巨星。 

## [POJ] Ū kúi-ā pah-bān lia̍p hêng-chheⁿ ê Kiû-hêng-seng-thoân Poàn-jîn-má-chō ω
Kiû-hêng-seng-thoân Poàn-jîn-má-chō ω, mā kiò-chò NGC 5139, lī lán ū 1 bān 5000 kng-nî hn̄g.
Chit ê seng-thoân tiong-ng ti̍t-kèng 150 kng-nî ê hong-ūi lāi, ū 1000 bān lia̍p pí Thài-iông khah lāu ê hêng-chheⁿ.
Che sī tī lán Gîn-hô-hē Gîn-n̄g lāi í-keng chai-iáⁿ ê 200 thoân kiû-hêng-seng-thoân tiong, siōng tōa siōng kng--ê.
Sui-bóng kóng tōa-pō͘-hūn seng-thoân lāi-té ê hêng-chheⁿ lóng ū kāng-khoán ê nî-hòe kah sêng-hūn,
m̄-koh chit ê sîn-pì ê Poàn-jîn-má-chō ω soah ū bô kâng-khoán nî-hòe kah bô kâng-khoán hòa-ha̍k sêng-hūn ê hêng-chheⁿ cho͘-sêng.
Si̍t-chè siōng, Poàn-jîn-má-chō ω ū khó-lêng sī chi̍t ê khah sè ê seng-hē kah lán Gîn-hô-hē ha̍p-pèng liáu-āu ê chân-hâi.
Tī chit tiuⁿ chiah-nī chheng-chhó ê bōng-oán-kiàⁿ chhái-sek siòng-phìⁿ lāi-té, lán ē-tàng chiok kán-tan to̍h chhōe-tio̍h Poàn-jîn-má-chō ω lāi-té n̂g-sek sek-tiāu ê âng-kū-chheⁿ.

## [KIP] Ū kuí-ā pah-bān lia̍p hîng-tshenn ê Kiû-hîng-sing-thuân Puàn-jîn-má-tsō ω
Kiû-hîng-sing-thuân Puàn-jîn-má-tsō ω, mā kiò-tsò NGC 5139, lī lán ū 1 bān 5000 kng-nî hn̄g.
Tsit ê sing-thuân tiong-ng ti̍t-kìng 150 kng-nî ê hong-uī lāi, ū 1000 bān lia̍p pí Thài-iông khah lāu ê hîng-tshenn.
Tse sī tī lán Gîn-hô-hē Gîn-n̄g lāi í-king tsai-iánn ê 200 thuân kiû-hîng-sing-thuân tiong, siōng tuā siōng kng--ê.
Sui-bóng kóng tuā-pōo-hūn sing-thuân lāi-té ê hîng-tshenn lóng ū kāng-khuán ê nî-huè kah sîng-hūn,
m̄-koh tsit ê sîn-pì ê Puàn-jîn-má-tsō ω suah ū bô kâng-khuán nî-huè kah bô kâng-khuán huà-ha̍k sîng-hūn ê hîng-tshenn tsoo-sîng.
Si̍t-tsè siōng, Puàn-jîn-má-tsō ω ū khó-lîng sī tsi̍t ê khah sè ê sing-hē kah lán Gîn-hô-hē ha̍p-pìng liáu-āu ê tsân-hâi.
Tī tsit tiunn tsiah-nī tshing-tshó ê bōng-uán-kiànn tshái-sik siòng-phìnn lāi-té, lán ē-tàng tsiok kán-tan to̍h tshuē-tio̍h Puàn-jîn-má-tsō ω lāi-té n̂g-sik sik-tiāu ê âng-kū-tshenn.



## [English] Millions of Stars in Omega Centauri
Globular star cluster [Omega Centauri][Omega Centauri], also known as NGC 5139, is 15,000 light-years away.
The cluster is [packed][packed] with about 10 million stars much older than the Sun within a volume about 150 light-years in diameter.
It's the largest and brightest of 200 or so known [globular clusters][globular clusters] that roam the halo of our Milky Way galaxy.
Though most star clusters consist of stars with the same age and composition, the enigmatic Omega Cen exhibits the presence of [different][different] stellar populations with a spread of ages and chemical abundances.
In fact, [Omega Cen may be][Omega Cen may be] the [remnant][remnant] core of a small galaxy merging with the Milky Way.
Omega Centauri's red giant stars (with a [yellowish hue][yellowish hue] are easy to pick out in this [sharp, color telescopic view][sharp, color telescopic view].


     
## 詞彙學習（漢羅/POJ/KIP/華語/English）
- 【球形星團】kiû-hêng-seng-thoân/kiû-hîng-sing-thuân/球形星團/globular star cluster
- 【半人馬座 ω】Poàn-jîn-má-chō Omega/Puàn-jîn-má-tsō Omega/半人馬座 ω/Omega Centauri
- 【NGC 5139】NGC ngó͘-it-sam-kiú/NGC ngóo-it-sam-kiú/NGC 5139/NGC 5139
- 【銀河系】Gîn-hô-hē/Gîn-hô-hē/銀河系/Milky Way galaxy
- 【銀暈】Gîn-n̄g/Gîn-n̄g/銀暈/halo
- 【紅巨星】âng-kū-chheⁿ/âng-kū-tshenn/紅巨星/red giant stars
- 【殘骸】chân-hâi/tsân-hâi/殘骸/remnant


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Omega Centauri]:http://earthsky.org/clusters-nebulae-galaxies/omega-centauri-milky-ways-prize-star-cluster
[packed]:https://apod.nasa.gov/apod/ap080906.html
[globular clusters]:http://en.wikipedia.org/wiki/Globular_clusters
[different]:https://ui.adsabs.harvard.edu/abs/2021A%26A...653L...8L/abstract
[Omega Cen may be]:http://www.spacetelescope.org/news/html/heic0809.html
[remnant]:https://ui.adsabs.harvard.edu/abs/2019NatAs...3..667I/abstract
[yellowish hue]:https://apod.nasa.gov/apod/ap151224.html
[sharp, color telescopic view]:https://www.astrobin.com/cb8do1/


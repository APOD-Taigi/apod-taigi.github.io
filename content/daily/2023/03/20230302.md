---
title: Kā NGC 3169 敨--開
date: 2023-03-02
publishdate: 2023-03-02T11:45:00+0800
tags: [捲螺仔星系, 捲螺仔手骨, NGC 3169, 六分儀座, 軒轅十四, NGC 3166, NGC 3165, 重力交互作用, 潮汐尾溜, 本地宇宙, 合併, 恆星弧, 雲煙, 角分, 活跳星系核, 超大質量烏洞, 星系群, 宇宙膨紗球, 電波, X 光]
hero: https://apod.nasa.gov/apod/fap/image/2303/NGC3169LRGBrevFinalcropCDK1000_27Feb2023_1024.jpg
summary: 捲螺仔星系 NGC 3169 看起來就敢若是一粒敨--開 ê 宇宙紗球。
---

{{% apod %}}

- 原始文章：[Unraveling NGC 3169](https://apod.nasa.gov/apod/ap230302.html)
- 影像來源 kah [版權][copyright]：[Mike Selby](https://www.facebook.com/masterdarksastro/) & [Mark Hanson](https://www.hansonastronomy.com/)
- 台文翻譯：[An-Li Tsai][An-Li Tsai] ([NCU][NCU])

## [漢羅] Kā NGC 3169 敨--開
捲螺仔星系 NGC 3169 看起來就敢若是一粒敨--開 ê 宇宙膨紗球。
伊就 tī 7000 萬光年遠 ê 一个暗淡星座，六分儀座 內底，是 tī 較光彼粒軒轅十四 ê [南方][south of]。
因為 倒爿 ê NGC 3169 kah 隔壁 ê NGC 3166 產生 [重力交互作用][interact gravitationally] ê 關係，NGC 3169 本底虯--起來 ê 捲螺仔手骨煞去予搝--開，變做闊尾 ê 潮汐尾溜。
落尾這兩个星系會合併做一个，這是 [本地宇宙][the local universe] 內底較光 ê 星系足四常 ê 運命。
咱會當 tī 這張深空 ê [星系群][galaxy group] 彩色相片內底，看著去予搝--出來 ê 恆星弧 kah 雲煙。
這是當咧進行重力交互作用 足明顯 ê 證據。
這張望遠鏡影像有 20 角分闊，若是照這陣天體 ê 距離來估算，按呢差不多是 30 萬光年闊。
相片正爿閣有一个 較細、反藍 ê 星系 NGC 3165。
NGC 3169 ùi 電波波段 到 X 光 波段 攏足光--ê。
伊 ê 中心 [有][harboring] 一粒活跳星系核，是超大質量烏洞 in 兜。

## [POJ] Kā NGC 3169 tháu--khui
Kńg-lê-á seng-hē NGC 3169 khòaⁿ--khí-lâi to̍h ká-ná sī chi̍t-lia̍p tháu--khui ê ú-tiū phòng-se kiû.
I to̍h tī 7000 bān kng-nî hn̄g ê chi̍t ê àm-tām seng-chō, Lio̍k-hun-gî-chō lāi-té, sī tī khah kng hit lia̍p Hian-oân cha̍p-sì ê lâm-hong.
In-ūi tò-pêng ê NGC 3169 kah keh-piah ê NGC 3166 sán-seng tiōng-le̍k kau-hō͘-chok-iōng ê koan-hē, NGC 3169 pún-tē khiû--khí-lâi ê kńg-lê-á chhiú-kut soah khì hô͘ giú--khui, piàn-chò khoah-bóe ê tiâu-se̍k bóe-liu.
Lo̍h-bóe chit nn̄g-ê seng-hē ē ha̍p-pèng chò chit-ê, che sī pún-tē ú-tiū lāi-té khah kng ê seng-hē chiok sù-siông ê ūn-miā.
Lán ē-tàng tī chit tiuⁿ chhim-khòng ê seng-hē-kûn chhái-sek siòng-phìⁿ lāi-té, khòaⁿ-tio̍h khì hō͘ giú--chhut-lâi ê hêng-chheⁿ-hô͘ kah hûn-ian.
Che sī tng leh chìn-hêng tiōng-le̍k kau-hō͘-chok-iōng chiok bêng-hián ê chèng-kù.
Chit tiuⁿ bōng-oán-kiàⁿ iáⁿ-siōng ū 20 kak-hun khoah, nā-sī chiàu chit-tīn thian-thé ê kū-lī lâi kó͘-sǹg, án-ni chha-put-to sī 30 bān kng-nî khoah.
Siòng-phìⁿ chiàⁿ-pêng koh ū chit ê khah sè, hoán nâ ê seng-hē NGC 3165.
NGC 3169 ùi tiān-pho pho-tōaⁿ kàu X-kng pho-tōaⁿ lóng chiok kng--ê.
I ê tiong-sim ū chi̍t lia̍p oa̍h-thiàu-seng-hē-he̍k, sī chhiau-tōa chit-liōng o͘-tōng in tau.



## [KIP] Kā NGC 3169 tháu--khui
Kńg-lê-á sing-hē NGC 3169 khuànn--khí-lâi to̍h ká-ná sī tsi̍t-lia̍p tháu--khui ê ú-tiū phòng-se kiû.
I to̍h tī 7000 bān kng-nî hn̄g ê tsi̍t ê àm-tām sing-tsō, Lio̍k-hun-gî-tsō lāi-té, sī tī khah kng hit lia̍p Hian-uân tsa̍p-sì ê lâm-hong.
In-uī tò-pîng ê NGC 3169 kah keh-piah ê NGC 3166 sán-sing tiōng-li̍k kau-hōo-tsok-iōng ê kuan-hē, NGC 3169 pún-tē khiû--khí-lâi ê kńg-lê-á tshiú-kut suah khì hôo giú--khui, piàn-tsò khuah-bué ê tiâu-si̍k bué-liu.
Lo̍h-bué tsit nn̄g-ê sing-hē ē ha̍p-pìng tsò tsit-ê, tse sī pún-tē ú-tiū lāi-té khah kng ê sing-hē tsiok sù-siông ê ūn-miā.
Lán ē-tàng tī tsit tiunn tshim-khòng ê sing-hē-kûn tshái-sik siòng-phìnn lāi-té, khuànn-tio̍h khì hōo giú--tshut-lâi ê hîng-tshenn-hôo kah hûn-ian.
Tse sī tng leh tsìn-hîng tiōng-li̍k kau-hōo-tsok-iōng tsiok bîng-hián ê tsìng-kù.
Tsit tiunn bōng-uán-kiànn iánn-siōng ū 20 kak-hun khuah, nā-sī tsiàu tsit-tīn thian-thé ê kū-lī lâi kóo-sǹg, án-ni tsha-put-to sī 30 bān kng-nî khuah.
Siòng-phìnn tsiànn-pîng koh ū tsit ê khah sè, huán nâ ê sing-hē NGC 3165.
NGC 3169 uì tiān-pho pho-tuānn kàu X-kng pho-tuānn lóng tsiok kng--ê.
I ê tiong-sim ū tsi̍t lia̍p ua̍h-thiàu-sing-hē-hi̍k, sī tshiau-tuā tsit-liōng oo-tōng in tau.



## [English] Unraveling NGC 3169
Spiral galaxy NGC 3169 looks to be unraveling like a ball of cosmic yarn.
It lies some 70 million light-years away, [south of][south of] bright star Regulus toward the faint constellation Sextans.
Wound up spiral arms are pulled out into sweeping tidal tails as NGC 3169 (left) and neighboring NGC 3166 [interact gravitationally][interact gravitationally].
Eventually the galaxies will merge into one, a common fate even for bright galaxies in [the local universe][the local universe].
Drawn out stellar arcs and plumes are clear indications of the ongoing gravitational interactions across the deep and colorful [galaxy group][galaxy group] photo.
The telescopic frame spans about 20 arc minutes or about 400,000 light-years at the group's estimated distance, and includes smaller, bluish NGC 3165 at the right.
NGC 3169 is also known to shine across the spectrum from radio to X-rays, [harboring][harboring] an active galactic nucleus that is the site of a supermassive black hole.



## 詞彙學習（漢羅/POJ/KIP/華語/English）
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【捲螺仔手骨】kńg-lê-á chhiú-kut/kńg-lê-á tshiú-kut/旋臂/spiral arms
- 【宇宙膨紗球】ú-tiū phòng-se-kiû/ú-tiū phòng-se-kiû/宇宙毛線球/a ball of cosmic yarn
- 【六分儀座】Lio̍k-hun-gî-chō/Lio̍k-hun-gî-tsō/六分儀座/Sextans
- 【軒轅十四】Hian-oân cha̍p-sì/Hian-uân tsa̍p-sì/軒轅十四/Regulus
- 【重力交互作用】tiōng-le̍k kau-hō͘-chok-iōng/tiōng-li̍k kau-hōo-tsok-iōng/重力交互作用/gravitational interaction
- 【潮汐尾溜】tiâu-se̍k-bóe-liu/tiâu-si̍k-bué-liu/潮汐尾/tidal tail
- 【本地宇宙】pún-tē-ú-tiū/pún-tē-ú-tiū/本地宇宙/the local universe
- 【星系群】seng-hē-kûn/sing-hē-kûn/星系群/galaxy group
- 【合併】ha̍p-pèng/ha̍p-pìng/合併/merge
- 【恆星弧】hêng-chheⁿ-hô͘/hîng-tshenn-hôo/恆星弧/stellar arcs
- 【雲煙】hûn-ian/hûn-ian/羽狀結構/plumes
- 【角分】kak-hun/kak-hun/角分/arc minute
- 【活跳星系核】oa̍h-thiàu-seng-hē-he̍k/ua̍h-thiàu-sing-hē-hi̍k/活躍星系核/active galactic nucleus
- 【超大質量烏洞】chhiau-tōa chit-liōng o͘-tōng/tshiau-tuā tsit-liōng oo-tōng/超大質量烏洞/supermassive black hole
- 【NGC 3165】NGC sam-it-lio̍k-ngó͘/sam-it-lio̍k-ngóo/NGC 3165/NGC 3165
- 【NGC 3166】NGC sam-it-lio̍k-lio̍k/NGC sam-it-lio̍k-lio̍k/NGC 3166/NGC 3166
- 【NGC 3169】NGC sam-it-lio̍k-kiú/NGC sam-it-lio̍k-kiú/NGC 3169/NGC 3169
- 【電波】tiān-pho/tiān-pho/電波/radio
- 【X 光】X-kng/X-kng/X 光/X-rays


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/


[south of]:http://www.eso.org/public/videos/eso1114a/
[interact gravitationally]:https://noirlab.edu/public/images/noao-ngc3166/
[the local universe]:https://apod.nasa.gov/apod/ap230302.htmlap120604.html
[galaxy group]:http://www.atlasoftheuniverse.com/galgrps/leoii.html
[harboring]:http://arxiv.org/abs/0801.4382

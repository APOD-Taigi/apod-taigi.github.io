---
title: NGC 4372 kah 烏-mih-mah 星雲
date: 2023-03-30
publishdate: 2023-03-30T11:45:00+0800
tags: [NGC 4372, 烏-mih-mah 星雲, 胡蠅座, 南十字座, 火炭橐仔星雲, 宇宙雲, 長焦鏡頭, 視野, 球形星團, 銀河系, 視線方向, 胡蠅分子雲, 哈雷彗星, 銀暈, 雙筒千里鏡, 星場]
hero: https://apod.nasa.gov/apod/image/2303/Doodad200mmAPOD1024crop.jpg
summary: 這个予逐家感覺趣味 ê 烏-mih-mah 星雲 就浮 tī 南方 ê 天頂。

categories: [podcast]
vocals: [阿錕]
---

{{% apod %}}

- 原始文章：[NGC 4372 and the Dark Doodad](https://apod.nasa.gov/apod/ap230330.html)
- 影像來源 kah [版權][copyright]：[Matias Tomasello](http://www.starhunter.com.ar/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clhntzfb106aj01uz6y4lfzqj" >}}

## [漢羅] NGC 4372 kah 烏-mih-mah 星雲
這个予逐家感覺趣味 ê 烏-mih-mah 星雲 就浮 tī [南方 ê 天頂][through southern skies]。
這是一个用雙筒千里鏡就揣會著 ê 迷人天體，就 tī 一个細細隻 ê 星座，[胡蠅座][Musca] ê 方向遐。
Kah 滿天全天星 ê 星場相比，這个厚塗粉 ê 宇宙雲 是足明顯--ê，伊就 tī 火炭橐仔星雲 kah 南十字座 ê 南方。
Tī 這張長焦鏡頭 ê 視野中心附近，有一條搝長 ê [烏-mih-mah 星雲][the Dark Doodad]，差不多有 3 度長。
伊南爿 ê 尾溜（tī 正爿頂懸遐）去予 黃色球形星團 [NGC 4372][NGC 4372] 切斷矣。
是講 NGC 4372 是 tī [咱銀河系][our Milky Way Galaxy] ê 銀暈內底散步 ê 天體。
伊其實是 2 萬光年遠 ê 背景天體，而且 kah 烏-mih-mah 星雲 拄仔好攏 tī 仝一个視線方向。
根據 [烏-mih-mah 星雲][Musca molecular cloud] ê 外形，伊算是 tī 胡蠅分子雲內底。
是講這个較有名 ê 偏名是 [天文攝影師 兼 作家][astro-imager and writer] Dennis di Cicco tī 1986 年決定--ê，彼陣伊 tī 澳洲咧觀測哈雷彗星。
烏-mih-mah 星雲離咱有 700 光年遠，長度有 30 光年長。



## [POJ] NGC 4372 kah Àm-o͘ Sió-thiú-á Seng-hûn
Chit-tiuⁿ hō͘ ta̍k-ke kám-kak chhù-bī ê O͘-mih-mah Seng-hûn to̍h phû tī lâm-hong ê thiⁿ-téng.
Che sī chi̍t-ê iōng siang-tâng chhian-lí-kiàⁿ to̍h chhōe ē tio̍h ê bê-lâng thian-thé, to̍h tī chi̍t-ê sè-sè-chiah ê seng-chō, Hô͘-sîn-chō ê hong-hiòng hiah.
Kah móa-thiⁿ choân thiⁿ-chheⁿ ê seng-tiûⁿ sio-pí, chit-ê kāu-thô͘-hún ê ú-tiū-hûn sī chiok bêng-hián--ê, i to̍h tī Hóe-thòaⁿ-lok-á seng-hûn kah Lâm-si̍p-jī-chō ê lâm-hong.
Tī chit-tiuⁿ tn̂g-chiau kiàⁿ-thâu ê sī-iá tiong-sim hù-kīn, ū chi̍t tiâu giú-tn̂g ê O͘-mih-mah seng-hûn, chha-put-to ū saⁿ tō͘ tn̂g.
I lâm-pêng ê bóe-liu (tī chiàⁿ-pêng téng-koân hiah) khì hō͘ n̂g-sek kiû-hêng-seng-thoân NGC 4372 chhiat-tn̄g--ah.
Sī kóng NGC 4372 sī tī lán Gîn-hô-hē ê Gîn-n̄g lāi-té sàn-pò͘ ê thian-thé.
I kî-si̍t sī 2 bān kng-nî hn̄g ê pōe-kéng thian-thé, jî-chhiáⁿ kah O͘-mih-mah seng-hûn tú-á-hó lóng tī kāng chi̍t-ê sī-sòaⁿ-hong-hiòng.
Kin-kù O͘-mih-mah seng-hûn ê gōa-hêng, i sǹg sī tī Hô͘-sîn-hun-chú-hûn lāi-té.
Sī kóng chit-ê khah ū-miâ ê phian-miâ sī thian-bûn liap-iáⁿ-su kiam chok-ka Dennis di Cicco tī 1986 nî koat-tēng--ê, hit-chūn I tī Ò-chiu leh koan-chhek Ha-lûi-hūi-chheⁿ.
O͘-mih-mah seng-hûn lī lán ū 700 kng-nî hn̄g, tn̂g-tō͘ ū 30 kng-nî tn̂g.


## [KIP] NGC 4372 kah Àm-oo Sió-thiú-á Sing-hûn
Tsit-tiunn hōo ta̍k-ke kám-kak tshù-bī ê Oo-mih-mah Sing-hûn to̍h phû tī lâm-hong ê thinn-tíng.
Tse sī tsi̍t-ê iōng siang-tâng tshian-lí-kiànn to̍h tshuē ē tio̍h ê bê-lâng thian-thé, to̍h tī tsi̍t-ê sè-sè-tsiah ê sing-tsō, Hôo-sîn-tsō ê hong-hiòng hiah.
Kah muá-thinn tsuân thinn-tshenn ê sing-tiûnn sio-pí, tsit-ê kāu-thôo-hún ê ú-tiū-hûn sī tsiok bîng-hián--ê, i to̍h tī Hué-thuànn-lok-á sing-hûn kah Lâm-si̍p-jī-tsō ê lâm-hong.
Tī tsit-tiunn tn̂g-tsiau kiànn-thâu ê sī-iá tiong-sim hù-kīn, ū tsi̍t tiâu giú-tn̂g ê Oo-mih-mah sing-hûn, tsha-put-to ū sann tōo tn̂g.
I lâm-pîng ê bué-liu (tī tsiànn-pîng tíng-kuân hiah) khì hōo n̂g-sik kiû-hîng-sing-thuân NGC 4372 tshiat-tn̄g--ah.
Sī kóng NGC 4372 sī tī lán Gîn-hô-hē ê Gîn-n̄g lāi-té sàn-pòo ê thian-thé.
I kî-si̍t sī 2 bān kng-nî hn̄g ê puē-kíng thian-thé, jî-tshiánn kah Oo-mih-mah sing-hûn tú-á-hó lóng tī kāng tsi̍t-ê sī-suànn-hong-hiòng.
Kin-kù Oo-mih-mah sing-hûn ê guā-hîng, i sǹg sī tī Hôo-sîn-hun-tsú-hûn lāi-té.
Sī kóng tsit-ê khah ū-miâ ê phian-miâ sī thian-bûn liap-iánn-su kiam tsok-ka Dennis di Cicco tī 1986 nî kuat-tīng--ê, hit-tsūn I tī Ò-tsiu leh kuan-tshik Ha-luî-huī-tshenn.
Oo-mih-mah sing-hûn lī lán ū 700 kng-nî hn̄g, tn̂g-tōo ū 30 kng-nî tn̂g.



## [English] NGC 4372 and the Dark Doodad
The delightful Dark Doodad Nebula drifts [through southern skies][through southern skies], a tantalizing target for binoculars toward the small constellation [Musca][Musca], The Fly.
The dusty cosmic cloud is seen against rich starfields just south of the Coalsack Nebula and the Southern Cross.
Stretching for about 3 degrees across the center of this telephoto field of view, [the Dark Doodad][the Dark Doodad] is punctuated near its southern tip (upper right) by yellowish globular star cluster [NGC 4372][NGC 4372].
Of course NGC 4372 roams the halo of [our Milky Way Galaxy][our Milky Way Galaxy], a background object some 20,000 light-years away and only by chance along our line-of-sight to the Dark Doodad.
The Dark Doodad's well defined silhouette belongs to the [Musca molecular cloud][Musca molecular cloud], but its better known alliterative moniker was first coined by [astro-imager and writer][astro-imager and writer] Dennis di Cicco in 1986 while observing Comet Halley from the Australian outback.
The Dark Doodad is around 700 light-years distant and over 30 light-years long.

## 詞彙學習（漢羅/POJ/KIP/華語/English）
- 【NGC 4372】NGC sù-sam-chhit-jī/NGC sù-sam-tshit-jī/NGC 4372/NGC 4372
- 【烏-mih-mah 星雲】O͘-mih-mah seng-hûn/Oo-mih-mah sing-hûn/黑暗星雲/the Dark Doodad Nebula
- 【胡蠅座】Hô͘-sîn-chō/Hôo-sîn-tsō/蒼蠅座/constellation Musca
- 【胡蠅分子雲】Hô͘-sîn hun-chú-hûn/Hôo-sîn hun-tsú-hûn/胡蠅分子雲/Musca molecular cloud
- 【南十字座】Lâm-si̍p-jī-chō/Lâm-si̍p-jī-tsō/南十字座/the Southern Cross
- 【火炭橐仔星雲】Hóe-thòaⁿ-lok-á seng-hûn/Hué-thuànn-lok-á sing-hûn/煤袋星雲/the Coalsack Nebula
- 【宇宙雲】ú-tiū-hûn/ú-tiū-hûn/宇宙雲/cosmic cloud
- 【長焦鏡頭】tn̂g-chiau-kiàⁿ-thâu/tn̂g-tsiau-kiànn-thâu/長焦鏡頭/telefoto lens
- 【視野】sī-iá/sī-iá/視野/field of view
- 【球形星團】kiû-hêng-seng-thoân/kiû-hêng-seng-thoân/球狀星團/globular star cluster
- 【銀河系】Gîn-hô-hē/Gîn-hô-hē/銀河系/Milky Way Galaxy
- 【銀暈】Gîn-n̄g/Gîn-n̄g/銀暈/the halo of our Milky Way Galaxy
- 【視線方向】sī-sòaⁿ-hong-hiòng/sī-suànn-hong-hiòng/視線方向/line-of-sight
- 【哈雷彗星】Ha-lûi Hūi-chheⁿ/Ha-luî Huī-tshenn/哈雷彗星/Comet Halley
- 【雙筒千里鏡】siang-tâng chhian-lí-kiàⁿ/siang-tâng tshian-lí-kiànn/雙筒望遠鏡/binoculars
- 【星場】seng-tiûⁿ/sing-tiûnn/星場/starfield

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[through southern skies]:https://apod.nasa.gov/apod/ap210101.html
[Musca]:http://en.wikipedia.org/wiki/Musca
[the Dark Doodad]:https://en.wikipedia.org/wiki/Dark_Doodad_Nebula
[NGC 4372]:http://spider.seds.org/spider/MWGC/n4372.html
[our Milky Way Galaxy]:http://www.nasa.gov/jpl/charting-the-milky-way-from-the-inside-out
[Musca molecular cloud]:http://arxiv.org/abs/1507.03742
[astro-imager and writer]:https://www.minorplanetcenter.net/db_search/show_object?utf8=%E2%9C%93&object_id=dicicco


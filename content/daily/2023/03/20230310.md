---
title: 獵戶座星雲 kah 走標星雲
date: 2023-03-10
publishdate: 2023-03-10T11:45:00+0800
tags: [獵戶座大星雲, 獵戶座星雲, 走標星雲, 恆星形成區, M42, 星際分子雲, 銀河系, 捲螺仔手骨, 反射星雲, NGC 1977, 恆星托兒所, 紅嬰仔太陽系]
hero: https://apod.nasa.gov/apod/fap/image/2303/my_hero1024_rot.jpg
summary: 無啥物宇宙景色 kah 這个獵戶座大星雲仝款，會當予人激發想像。
---

{{% apod %}}

- 原始文章：[Orion and the Running Man](https://apod.nasa.gov/apod/ap230310.html)
- 影像來源 kah [版權][copyright]：[Abraham Jones](https://www.instagram.com/diy_nasa/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 獵戶座星雲 kah 走標星雲
無啥物宇宙景色 kah 這个 [獵戶座大星雲][The Great Nebula in Orion] 仝款，會當予人激發想像。
[這張清楚 ê 望遠鏡景色][this sharp telescopic image] 是 tī 1 月 ê 時陣 tī 美國 西 Virginia 州 一个足寒 ê 暗暝翕--ê。
規幅影像攏是獵戶座星雲。
伊對目睭來講是一个 [足暗 ê 天體][celestial smudge]，是離咱上倚 ê 恆星形成區。
獵戶座星雲嘛叫做 [M42][M42]，伊發光 ê 氣體就踅 tī [高溫 ê 少年恆星][hot young stars] 邊仔。
伊差不多有 40 光年闊，就 tī 大型星際 [分子雲][molecular cloud] 邊仔，離咱有 1500 光年遠，kah 咱太陽攏 tī 銀河系仝一條捲螺仔手骨頂懸。
像厚塗粉 ê 藍色反射星雲 [NGC 1977 kah 頂懸 ê 星雲][NGC 1977 and friends] 這款 tī 咱 [厝邊][galactic neighborhood's] ê 顯目星雲，其實只佔咱銀河 內底豐富恆星形成物質 ê 一部份爾爾。
天文學家 tī 這个開足濟時間研究 ê 恆星托兒所內底，閣有揣著足濟 [紅嬰仔太陽系][infant solar systems]。

## [POJ] La̍h-hō͘-chō-seng-hûn kah Cháu-pio-seng-hûn
Bô siáⁿ-mi̍h ú-tiū kéng-sek kah chit ê La̍h-hō͘-chō Tōa-seng-hûn kāng-khoán, ē-tàng hō͘ lâng kek-hoat sióng-siōng.
Chit tiuⁿ chheng-chhó ê bōng-oán-kiàⁿ kéng-sek sī tī 1 goe̍h ê sî-chūn tī Bí-kok Sai Virginia chiu chit ê chiok kôaⁿ ê àm-mî hip--ê.
Kui pak iáⁿ-siōng lóng sī La̍h-hō͘-chō-seng-hûn.
I tùi ba̍k-chiu lâi kóng sī chit ê chiok àm ê thian-thé, sī lī lán siōng óa ê hêng-chheⁿ hêng-sêng-khu.
La̍h-hō͘-chō-seng-hûn mā kiò-chò M42, i hoat-kng ê khì-thé to̍h se̍h tī ko-un ê siàu-liân hêng-chheⁿ piⁿ-á.
I chha-put-to ū 40 kng-nî khoah, to̍h tī tōa-hêng seng-chè-hun-chú-hûn piⁿ-á, lī lán ū 1500 kng-nî hn̄g, kah lán Thài-iông lóng tī Gîn-hô-hē kāng chi̍t tiâu kńg-lê-á chhiú-kut téng-koân.
Chhiūⁿ kāu thô͘-hún ê nâ-sek hoán-siā-seng-hûn NGC 1977 kah téng-koân ê seng-hûn chit-khoán tī lán chhù-piⁿ ê hiáⁿ-ba̍k seng-hûn, kî-si̍t chí chiàm lán Gîn-hô lāi-té  hong-hù hêng-chheⁿ hêng-sêng bu̍t-chit ê chi̍t-pō͘-hūn niā-niā.
Thian-bûn-ha̍k-ka tī chit ê khai chiok chōe sî-kan gián-kiù ê hêng-chheⁿ thok-jî-só͘ lāi-té, koh ū chhōe tio̍h chiok chōe âng-eⁿ-á thài-iông-hē.

## [KIP] La̍h-hōo-tsō-sing-hûn kah Tsáu-pio-sing-hûn
Bô siánn-mi̍h ú-tiū kíng-sik kah tsit ê La̍h-hōo-tsō Tuā-sing-hûn kāng-khuán, ē-tàng hōo lâng kik-huat sióng-siōng.
Tsit tiunn tshing-tshó ê bōng-uán-kiànn kíng-sik sī tī 1 gue̍h ê sî-tsūn tī Bí-kok Sai Virginia tsiu tsit ê tsiok kuânn ê àm-mî hip--ê.
Kui pak iánn-siōng lóng sī La̍h-hōo-tsō-sing-hûn.
I tuì ba̍k-tsiu lâi kóng sī tsit ê tsiok àm ê thian-thé, sī lī lán siōng uá ê hîng-tshenn hîng-sîng-khu.
La̍h-hōo-tsō-sing-hûn mā kiò-tsò M42, i huat-kng ê khì-thé to̍h se̍h tī ko-un ê siàu-liân hîng-tshenn pinn-á.
I tsha-put-to ū 40 kng-nî khuah, to̍h tī tuā-hîng sing-tsè-hun-tsú-hûn pinn-á, lī lán ū 1500 kng-nî hn̄g, kah lán Thài-iông lóng tī Gîn-hô-hē kāng tsi̍t tiâu kńg-lê-á tshiú-kut tíng-kuân.
Tshiūnn kāu thôo-hún ê nâ-sik huán-siā-sing-hûn NGC 1977 kah tíng-kuân ê sing-hûn tsit-khuán tī lán tshù-pinn ê hiánn-ba̍k sing-hûn, kî-si̍t tsí tsiàm lán Gîn-hô lāi-té  hong-hù hîng-tshenn hîng-sîng bu̍t-tsit ê tsi̍t-pōo-hūn niā-niā.
Thian-bûn-ha̍k-ka tī tsit ê khai tsiok tsuē sî-kan gián-kiù ê hîng-tshenn thok-jî-sóo lāi-té, koh ū tshuē tio̍h tsiok tsuē âng-enn-á thài-iông-hē.




## [English] Orion and the Running Man

Few cosmic vistas excite the imagination like [The Great Nebula in Orion][The Great Nebula in Orion].
Visible as a faint [celestial smudge][celestial smudge] to the naked-eye, the nearest large star-forming region sprawls across [this sharp telescopic image][this sharp telescopic image], recorded on a cold January night in dark skies from West Virginia, planet Earth.
Also known as [M42][M42], the Orion Nebula's glowing gas surrounds [hot young stars][hot young stars].
About 40 light-years across, it lies at the edge of an immense interstellar [molecular cloud][molecular cloud] only 1,500 light-years away, within the same spiral arm of our Milky Way galaxy as the Sun.
Along with dusty bluish reflection nebula [NGC 1977 and friends][NGC 1977 and friends] near the top of the frame, the eye-catching nebulae represent only a small fraction of our [galactic neighborhood's][galactic neighborhood's] wealth of star-forming material though.
Within the well-studied stellar nursery, astronomers have also identified what appear to be numerous [infant solar systems][infant solar systems].



## 詞彙學習（漢羅/POJ/KIP/華語/English）
- 【獵戶座星雲】La̍h-hō͘-chō-seng-hûn/La̍h-hōo-tsō-sing-hûn/獵戶座星雲/Orion Nebula
- 【走標星雲】Cháu-pio-seng-hûn/Tsáu-pio-sing-hûn/跑者星雲/the Running Man Nebula
- 【恆星形成區】hêng-chheⁿ hêng-sêng-khu/hîng-tshenn hîng-sîng-khu/恆星形成區/star-forming region
- 【M42】M sì-cha̍p-jī/M sì-tsa̍p-jī/M42/M42
- 【星際分子雲】seng-chè hun-chú-hûn/sing-tsè hun-tsú-hûn/星際分子雲/interstellar molecular cloud
- 【銀河系】Gîn-hô-hē/Gîn-hô-hē/銀河系/Milky Way galaxy
- 【捲螺仔手骨】kńg-lê-á chhiú-kut/kńg-lê-á tshiú-kut/旋臂/spiral arms
- 【反射星雲】hoán-siā-seng-hûn/huán-siā-sing-hûn/反射星雲/reflection nebula
- 【NGC 1977】NGC it-kiú-chhit-chhit/NGC it-kiú-tshit-tshit/NGC 1977/NGC 1977
- 【恆星托兒所】hêng-chheⁿ thok-jî-só͘/hîng-tshenn thok-jî-sóo/恆星托兒所/stellar nursery
- 【紅嬰仔太陽系】âng-eⁿ-á thài-iông-hē/âng-enn-á thài-iông-hē/嬰兒太陽系/infant solar systems
- 

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[The Great Nebula in Orion]:https://en.wikipedia.org/wiki/Orion_Nebula
[celestial smudge]:https://apod.nasa.gov/apod/ap150326.html
[this sharp telescopic image]:https://www.astrobin.com/viifgu/
[M42]:https://www.astrobin.com/viifgu/
[hot young stars]:https://hubblesite.org/contents/media/images/2000/19/966-Image.html
[molecular cloud]:https://en.wikipedia.org/wiki/Orion_molecular_cloud_complex
[NGC 1977 and friends]:https://apod.nasa.gov/apod/ap230202.html
[galactic neighborhood's]:https://solarsystem.nasa.gov/solar-system/beyond/overview/
[infant solar systems]:https://esahubble.org/images/opo9545l/



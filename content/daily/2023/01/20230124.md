---
title: LHS 475 b：地球大細 ê 系外行星
date: 2023-01-24
publishdate: 2023-01-24T11:45:00+0800
tags: [free2share, LHS 475 b, 系外行星, TESS 衛星望遠鏡, James Webb 太空望遠鏡, JWST, 人工智慧, AI, 母恆星, iăn-jín, 紅矮星, 熔岩, 大氣層]
hero: https://apod.nasa.gov/apod/image/2301/RockyRed7_DeepAI_960.jpg
summary: 你若是會當徛 tī 系外行星 LHS 475 b 頂懸，你會看著啥毋？無人知影。毋過這張 AI 畫 ê 相片，是足趣味--ê，會當予你想像一下。
categories: [podcast]
vocals: [草莓大福]
---

{{% apod %}}

- 原始文章：[LHS 475 b: Earth-Sized Exoplanet](https://apod.nasa.gov/apod/ap230124.html)
- 插畫來源： DeepAI's Fantasy World Generator 
- ZTF 彗星 ê 相簿：[緊來投稿予 APOD](https://www.facebook.com/media/set/?set=a.172146088847310&type=3)
- 台文翻譯：[An-Li Tsai][An-Li Tsai] ([NCU][NCU])

{{< podcast "clepv4nwl00b201ua5q8b3xlp" >}}

## [漢羅] LHS 475 b：地球大細 ê 系外行星
你若是會當徛 tī 系外行星 LHS 475 b 頂懸，你會看著啥毋？
無人知影。
毋過這張利用地球 ê [人工智慧][artificial intelligence] (AI) iăn-jín 畫 ê 相片 [是足趣味--ê][interesting guess]，會當予你想像一下。
科學家 ùi 踅地球 ê [TESS 衛星望遠鏡][TESS satellite] 提著 ê 資料，推測講有 [系外行星][exoplanet] ê 存在。
毋過一直到今年才 ùi [飛 tī 地球附近 踅太陽][near-Earth Sun-orbiting] ê [James Webb 太空望遠鏡][Webb Space Telescope] (JWST) 提著 ê 資料，[證實這件代誌，嘛才通做進一步 ê 研究][confirmed and further investigated]。
咱這馬已經知影 ê 是，[LHS 475][LHS 475] [b][b] 是一粒 kah [咱地球][our Earth] 質量差不多 ê 行星。
伊 ê 母恆星是一粒 [細粒 ê 紅矮星][small red star]，離咱有 40 光年遠。
伊踅母恆星 ê 軌道離母恆星是足倚--ê。
這張 [AI][AI] 畫 ê 插畫，畫出一个 kah 地球足成--ê、[坎坎坷坷][rugged] ê 地景，毋過這个世界攏是 [熔岩][molten lava]。
後壁彼粒是紅色 ê 母恆星，tī 遠方 peh 起來。
Webb 望遠鏡 ê 觀測資料猶未公佈，毋過 [LHS 475 b][LHS 475 b] 應該是有一重大氣層。
[Webb 望遠鏡 ê 其中一个科學目標][Webb’s science objectives]，就是欲追蹤進前已經發現--ê、遙遠 ê [系外行星][exoplanets]，看遐是毋是有可能 [發展性命][developing life]。


## [POJ] LHS 475 b: Tē-kiû tōa-sè ê hē-gōa kiâⁿ-chheⁿ
Lí nā-sī ē-tàng khiā tī hē-gōa kiâⁿ-chheⁿ LHS 475 b téng-koân, lí ē khòaⁿ-tio̍h siáⁿ-mi̍h?
Bô lâng chai-iáⁿ.
M̄-koh chit tiuⁿ lī-iōng Tē-kiû ê jîn-kang tì-hūi (AI) iăn-jín ōe ê siòng-phìⁿ sī chiok chhù-bī--ê, ē-tàng hō͘ lí sióng-siōng chi̍t-ē.
Kho-ha̍k-ka ùi se̍h Tē-kiû ê TESS ōe-chheⁿ bōng-oán-kiàⁿ the̍h-tio̍h ê chu-liāu, thui-chhek kóng ū hē-gōa kiâⁿ-chheⁿ ê chûn-chāi.
M̄-koh it-ti̍t kàu kin-nî chiah ùi poe tī Tē-kiû hù-kīn se̍h Thài-iông ê James Webb thài-khong bōng-oán-kiàⁿ (JWST) the̍h-tio̍h ê chu-liāu, chèng-si̍t chit kiâⁿ tāi-chì, mā chiah thang chò chìn-chi̍t-pō͘ ê gián-kiù.
Lán chit-má í-keng chai-iáⁿ ê sī, LHS 475 b sī chi̍t-lia̍p kah lán Tē-kiû chit-liōng chha-put-to ê kiâⁿ-chheⁿ.
I ê bú-hêng-chheⁿ sī chi̍t-lia̍p sè-lia̍p ê âng-é-chheⁿ, lī lán ū 40 kng-nî hn̄g.
I se̍h bú-hêng-chheⁿ ê kúi-tō lī bú-hêng-chheⁿ sī chiok óa--ê.
Chit tiuⁿ AI ōe ê chhah-ōe, ōe chhut chi̍t-ê kah Tē-kiû chiok sêng--ê, kham-kham-khia̍t-khia̍t ê tē-kéng, m̄-koh chit ê sè-kài lóng sī iông-giâm.
Āu-piah hit lia̍p sī âng-sek ê bú-hêng-chheⁿ, tī oán-hong peh--khí-lâi.
Webb bōng-oán-kiàⁿ ê koan-chhek chu-liāu iáu-bē kong-pò͘, m̄-koh LHS 475 b èng-kai sī ū chi̍t têng tōa-khì-chân.
Webb bōng-oán-kiàⁿ ê kî-tiong chi̍t-ê kho-ha̍k bo̍k-piau, to̍h sī beh tui-chong chìn-chêng í-keng hoat-hiān--ê, iâu-oán ê hē-gōa kiâⁿ-chheⁿ, khòaⁿ hiah sī-m̄-sī ū khó-lêng hoat-tián sìⁿ-miā.


## [KIP] LHS 475 b: Tē-kiû tuā-sè ê hē-guā kiânn-tshenn
Lí nā-sī ē-tàng khiā tī hē-guā kiânn-tshenn LHS 475 b tíng-kuân, lí ē khuànn-tio̍h siánn-mi̍h?
Bô lâng tsai-iánn.
M̄-koh tsit tiunn lī-iōng Tē-kiû ê jîn-kang tì-huī (AI) iăn-jín uē ê siòng-phìnn sī tsiok tshù-bī--ê, ē-tàng hōo lí sióng-siōng tsi̍t-ē.
Kho-ha̍k-ka uì se̍h Tē-kiû ê TESS uē-tshenn bōng-uán-kiànn the̍h-tio̍h ê tsu-liāu, thui-tshik kóng ū hē-guā kiânn-tshenn ê tsûn-tsāi.
M̄-koh it-ti̍t kàu kin-nî tsiah uì pue tī Tē-kiû hù-kīn se̍h Thài-iông ê James Webb thài-khong bōng-uán-kiànn (JWST) the̍h-tio̍h ê tsu-liāu, tsìng-si̍t tsit kiânn tāi-tsì, mā tsiah thang tsò tsìn-tsi̍t-pōo ê gián-kiù.
Lán tsit-má í-king tsai-iánn ê sī, LHS 475 b sī tsi̍t-lia̍p kah lán Tē-kiû tsit-liōng tsha-put-to ê kiânn-tshenn.
I ê bú-hîng-tshenn sī tsi̍t-lia̍p sè-lia̍p ê âng-é-tshenn, lī lán ū 40 kng-nî hn̄g.
I se̍h bú-hîng-tshenn ê kuí-tō lī bú-hîng-tshenn sī tsiok uá--ê.
Tsit tiunn AI uē ê tshah-uē, uē tshut tsi̍t-ê kah Tē-kiû tsiok sîng--ê, kham-kham-khia̍t-khia̍t ê tē-kíng, m̄-koh tsit ê sè-kài lóng sī iông-giâm.
Āu-piah hit lia̍p sī âng-sik ê bú-hîng-tshenn, tī uán-hong peh--khí-lâi.
Webb bōng-uán-kiànn ê kuan-tshik tsu-liāu iáu-bē kong-pòo, m̄-koh LHS 475 b ìng-kai sī ū tsi̍t tîng tuā-khì-tsân.
Webb bōng-uán-kiànn ê kî-tiong tsi̍t-ê kho-ha̍k bo̍k-piau, to̍h sī beh tui-tsong tsìn-tsîng í-king huat-hiān--ê, iâu-uán ê hē-guā kiânn-tshenn, khuànn hiah sī-m̄-sī ū khó-lîng huat-tián sìnn-miā.

## [English] LHS 475 b: Earth-Sized Exoplanet
If you could stand on exoplanet LHS 475 b, what might you see?
No one knows for sure but pictured here is an [interesting guess][interesting guess] made by an Earth-based [artificial intelligence][artificial intelligence] (AI) engine.
The existence of the [exoplanet][exoplanet] was indicated in data taken by the Earth-orbiting [TESS satellite][TESS satellite] but [confirmed and further investigated][confirmed and further investigated] only this year by the [near-Earth Sun-orbiting][near-Earth Sun-orbiting] James [Webb Space Telescope][Webb Space Telescope].
What is known for sure is that [LHS 475][LHS 475] [b][b] has a mass very similar to [our Earth][our Earth] and closely orbits a [small red star][small red star] about 40 light years away.
The featured [AI][AI]\-illustrated guess depicts a plausibly [rugged][rugged] Earth-like landscape replete with [molten lava][molten lava] and with the central red star rising in the distance.
Webb data does not as yet reveal, however, whether [LHS 475 b][LHS 475 b] has an atmosphere.
One of [Webb’s science objectives][Webb’s science objectives] is to follow up previous discoveries of distant [exoplanets][exoplanets] to better discern their potential for [developing life][developing life].


     
## 詞彙學習（漢羅/POJ/KIP/華語/English）
- 【LHS 475 b】LHS sù-chhit-ngó͘ b/LHS sù-tshit-ngóo b/LHS 475 b/LHS 475 b
- 【系外行星】hē-gōa kiâⁿ-chheⁿ/hē-guā kiânn-tshenn/系外行星/exoplanet
- 【TESS 衛星望遠鏡】TESS ōe-chheⁿ bōng-oán-kiàⁿ/TESS uē-tshenn bōng-uán-kiànn/TESS 衛星望遠鏡/TESS satellite
- 【James Webb 太空望遠鏡】James Webb thài-khong bōng-oán-kiàⁿ/James Webb thài-khong bōng-uán-kiànn/詹姆斯韋伯太空望遠鏡/James Webb Space Telescope (JWST)
- 【人工智慧】jîn-kang tì-hūi/jîn-kang tì-huī/人工智慧/artificial intelligence (AI)
- 【母恆星】bú-hêng-chheⁿ/bú-hîng-tshenn/母恆星/parent star
- 【iăn-jín】iăn-jín/iăn-jín/引擎/engine
- 【紅矮星】âng-é-chheⁿ/âng-é-tshenn/紅矮星/red dwarf star
- 【熔岩】iông-giâm/iông-giâm/熔岩/molten lava
- 【大氣層】tōa-khì-chân/tuā-khì-tsân/大氣層/atmosphere


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[interesting guess]:https://cdn.mos.cms.futurecdn.net/ws8MosQggVDs2RuK8Rs2oH-1200-80.jpg
[artificial intelligence]:https://www.earthdata.nasa.gov/technology/artificial-intelligence-ai
[exoplanet]:https://spaceplace.nasa.gov/all-about-exoplanets/en/
[TESS satellite]:https://www.nasa.gov/content/about-tess
[confirmed and further investigated]:https://www.nasa.gov/feature/goddard/2023/nasa-s-webb-confirms-its-first-exoplanet
[near-Earth Sun-orbiting]:https://youtu.be/6cUe4oMk69E
[Webb Space Telescope]:https://webb.nasa.gov/content/about/index.html
[LHS 475]:https://en.wikipedia.org/wiki/LHS_475
[b]:https://en.wikipedia.org/wiki/LHS_475_b
[our Earth]:https://solarsystem.nasa.gov/planets/earth/in-depth/
[small red star]:https://en.wikipedia.org/wiki/Red_dwarf
[AI]:https://www.nature.com/articles/d41586-023-00107-z
[rugged]:https://apod.nasa.gov/apod/ap221213.html
[molten lava]:https://apod.nasa.gov/apod/ap210303.html
[LHS 475 b]:https://astrobiology.com/2023/01/webb-discovers-lhs-475-b-an-earth-sized-rocky-planet.html
[Webb’s science objectives]:https://www.nasa.gov/mission_pages/webb/science/index.html
[exoplanets]:https://apod.nasa.gov/apod/ap220814.html
[developing life]:https://exoplanets.nasa.gov/search-for-life/can-we-find-life/



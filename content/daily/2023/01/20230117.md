---
title: 仙女座星系 ê 方向 揣著 料想袂到 ê 星雲
date: 2023-01-17
publishdate: 2023-01-17T11:45:00+0800
tags: [仙女座星系, M31, 酸素, 銀河系, 雲絲, 光弧, 視角度, 業餘天文學家, 假說]
hero: https://apod.nasa.gov/apod/fap/image/2301/M31OiiiArc_Strottner_960.jpg
summary: 是按怎仙女座星系 ê 方向附近有看著酸素發出 ê 光弧？無人知影。
---

{{% apod %}}

- 原始文章：[Unexpected Clouds Toward the Andromeda Galaxy](https://apod.nasa.gov/apod/ap230117.html)
- 影像來源 kah 版權：[Yann Sainty](https://www.astrobin.com/users/yann_sainty/) & [Marcel Drechsler](http://www.marcel-drechsler.de/ueber_mich.html)
- 台文翻譯：[An-Li Tsai][An-Li Tsai] ([NCU][NCU])

## [漢羅] 仙女座星系 ê 方向 揣著 料想袂到 ê 星雲
是按怎仙女座星系 ê 方向附近有看著酸素發出 ê 光弧？
無人知影。
氣體弧 [是][shown] 藍色--ê，是舊年幾若个 [業餘天文學家][amateur astronomers] [揣著][discovered]、[確認--ê][confirmed]。
這个光弧 ê 來源有兩个主要 ê 假說。
一个是講，in 真正是 tī 仙女座星系 ([M31][M31]) 附近。
另外一个是講，in 只是咱 [銀河系][Milky Way galaxy] 內底 ê [雲絲][gas filaments]，意外疊 tī 仝這个視線方向。
[較奇怪][the mystery] ê 是，進前 tī [M31 ê 深空影像][deep images of M31] 內底，無揣著主要 ùi [水素][hydrogen] 發出來 ê 光弧。
而且 tī [較遙遠 ê 星系][more distant galaxies] 內底，嘛無揣著定定有--ê、ùi [酸素][oxygen] 發出來 ê 類似結構。
這是頂真 ê 業餘天文學家用商業望遠鏡 [揣著--ê][this discovery]。
因為大部份專業 ê 天文望遠鏡，攏咧 [研究][investigate] 天頂足細 ê 範圍。
這寡光弧 tī 天頂 ê [視角度][angular size] 有幾若粒 [月娘][full moon] 遐爾大，較袂去看。
未來 ê 觀測，一定會繼續追蹤酸素抑是 [其他元素][other elements] 發出 ê 光。


## [POJ] Sian-lú-chō-seng-hē ê hong-hiòng chhōe-tio̍h liâu-siong bē kàu ê seng-hûn
Sī án-ná Sian-lú-chō-seng-hē ê hong-hiòng hù-kīn ū khòaⁿ-tio̍h sàng-sò͘ hoat--chhut ê kng-hô͘?
Bô lâng chai-iáⁿ.
Khì-thé-hô͘ sī nâ-sek--ê, sī kū-nî kúi-ā-ê gia̍p-û thian-bûn ha̍k-ka chhōe--tio̍h, khak-jīn--ê.
Chit ê kng-hô͘ ê lâi-goân ū nn̄g-ê chú-iàu ê ká-soat.
Chit ê sī kóng, in chin-chiàⁿ sī tī Sian-lú-chō-seng-hē (M31) hù-kīn.
Lēng-gōa chi̍t-ê sī kóng, in chí-sī lán Gîn-hô-hē lāi-té ê hûn-si, ì-gōa tha̍h tī kāng chit-ê sī-sòaⁿ-hong-hiòng.
Khah kî-koài ê sī, chìn-chêng tī M31 ê chhim-khòng iáⁿ-siōng lāi-té, bô chhōe-tio̍h chú-iàu ùi chúi-sò͘ hoat--chhut-lâi ê kng-hô͘.
Jî-chhiáⁿ tī khah iâu-oán ê seng-hē lāi-té, mā bô chhōe-tio̍h tiāⁿ-tiāⁿ ū--ê, ùi sàng-sò͘ hoat--chhut-lâi ê lūi-sū kiat-kò͘.
Che sī téng-chin ê gia̍p-û thian-bûn ha̍k-ka iōng siong-gia̍p bōng-oán-kiàⁿ chhōe--tio̍h--ê.
In-ūi tōa-pō͘-hūn choan-gia̍p ê thian-bûn bōng-oán-kiàⁿ, lóng leh gián-kiù thiⁿ-téng chiok sè ê hoān-ûi.
Chit-kóa kng-hô͘ tī thiⁿ-téng ê sī-kak-tō͘ ū kúi-ā-lia̍p goe̍h-niû hiah-nī tōa, khah bē khì khòaⁿ.
Bī-lâi ê koan-chhek, it-tēng ē kè-sio̍k tui-chong sàng-sò͘ ia̍h-sī kî-tha goân-sò͘ hoat--chhut ê kng.

## [KIP] Sian-lú-tsō-sing-hē ê hong-hiòng tshuē-tio̍h liâu-siong bē kàu ê sing-hûn
Sī án-ná Sian-lú-tsō-sing-hē ê hong-hiòng hù-kīn ū khuànn-tio̍h sàng-sòo huat--tshut ê kng-hôo?
Bô lâng tsai-iánn.
Khì-thé-hôo sī nâ-sik--ê, sī kū-nî kuí-ā-ê gia̍p-û thian-bûn ha̍k-ka tshuē--tio̍h, khak-jīn--ê.
Tsit ê kng-hôo ê lâi-guân ū nn̄g-ê tsú-iàu ê ká-suat.
Tsit ê sī kóng, in tsin-tsiànn sī tī Sian-lú-tsō-sing-hē (M̀1) hù-kīn.
Līng-guā tsi̍t-ê sī kóng, in tsí-sī lán Gîn-hô-hē lāi-té ê hûn-si, ì-guā tha̍h tī kāng tsit-ê sī-suànn-hong-hiòng.
Khah kî-kuài ê sī, tsìn-tsîng tī M̀1 ê tshim-khòng iánn-siōng lāi-té, bô tshuē-tio̍h tsú-iàu uì tsuí-sòo huat--tshut-lâi ê kng-hôo.
Jî-tshiánn tī khah iâu-uán ê sing-hē lāi-té, mā bô tshuē-tio̍h tiānn-tiānn ū--ê, uì sàng-sòo huat--tshut-lâi ê luī-sū kiat-kòo.
Tse sī tíng-tsin ê gia̍p-û thian-bûn ha̍k-ka iōng siong-gia̍p bōng-uán-kiànn tshuē--tio̍h--ê.
In-uī tuā-pōo-hūn tsuan-gia̍p ê thian-bûn bōng-uán-kiànn, lóng leh gián-kiù thinn-tíng tsiok sè ê huān-uî.
Tsit-kuá kng-hôo tī thinn-tíng ê sī-kak-tōo ū kuí-ā-lia̍p gue̍h-niû hiah-nī tuā, khah bē khì khuànn.
Bī-lâi ê kuan-tshik, it-tīng ē kè-sio̍k tui-tsong sàng-sòo ia̍h-sī kî-tha guân-sòo huat--tshut ê kng.

## [English] Unexpected Clouds Toward the Andromeda Galaxy

Why are there oxygen-emitting arcs near the direction of the Andromeda galaxy?
No one is sure.
The gas arcs, [shown][shown] in blue, were [discovered][discovered] and [confirmed][confirmed] by [amateur astronomers][amateur astronomers] just last year.
The two main origin hypotheses for the arcs are that they really are close to Andromeda ([M31][M31]), or that they are just coincidentally placed [gas filaments][gas filaments] in our [Milky Way galaxy][Milky Way galaxy].
Adding to [the mystery][the mystery] is that arcs were not seen in previous [deep images of M31][deep images of M31] taken primarily in light emitted by [hydrogen][hydrogen], and that other, [more distant galaxies][more distant galaxies] have not been generally noted as showing similar [oxygen][oxygen]\-emitting structures.
Dedicated amateurs using commercial telescopes made [this discovery][this discovery] because, in part, professional telescopes usually [investigate][investigate] angularly small patches of the night sky, whereas these arcs span several times the [angular size][angular size] of the [full moon][full moon].
Future observations -- both in light emitted by oxygen and by [other elements][other elements] -- are sure to follow.

## 詞彙學習（漢羅/POJ/KIP/華語/English）
- 【仙女座星系】Sian-lú-chō seng-hē/Sian-lú-tsō sing-hē/仙女座星系/the Andromeda Galaxy
- 【M31】M saⁿ-cha̍p-it/M saⁿ-tsa̍p-it/M31/M31
- 【酸素】sàng-sò͘/sàng-sòo/氧/oxygen
- 【銀河系】Gîn-hô-hē/Gîn-hô-hē/銀河系/Milky Way Galaxy
- 【雲絲】hûn-si/hûn-si/絲狀結構/gas filaments
- 【光弧】kng-hô͘/kng-hôo/光弧/arc
- 【視角度】sī-kak-tō͘/sī-kak-tōo/視角度/angular size
- 【業餘天文學家】gia̍p-û thian-bûn ha̍k-ka/gia̍p-û thian-bûn ha̍k-ka/業餘天文學家/amateur astronomer
- 【假說】ká-soat/ká-suat/假說/hypothes


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/


[shown]:https://www.astrobin.com/1d8ivk/
[discovered]:https://youtu.be/TEMXss1Qo4E
[confirmed]:https://iopscience.iop.org/article/10.3847/2515-5172/acaf7e/meta
[amateur astronomers]:https://en.wikipedia.org/wiki/Amateur_astronomy
[M31]:https://apod.nasa.gov/apod/ap220711.html
[gas filaments]:https://apod.nasa.gov/apod/ap010113.html
[Milky Way galaxy]:https://solarsystem.nasa.gov/resources/285/the-milky-way-galaxy/
[the mystery]:https://media.gettyimages.com/id/1145793716/photo/portrait-of-a-cat-against-white-background.jpg?s=612x612&w=0&k=20&c=gxSI9GrKzLiHgaIq6M38hb5-PtzHHMctcLBJSLmiEeM=
[deep images of M31]:https://apod.nasa.gov/apod/ap221024.html
[hydrogen]:https://www.nasa.gov/topics/technology/hydrogen/index.html
[more distant galaxies]:https://apod.nasa.gov/apod/ap110210.html
[oxygen]:https://www.nasa.gov/centers/wstf/testing_and_analysis/oxygen_systems/index.html
[this discovery]:https://www.instagram.com/p/CnMZGfwO639/
[investigate]:https://www.scientificamerican.com/article/a-recently-discovered-gas-cloud-near-andromeda-stumps-astronomers/
[angular size]:https://lco.global/spacebook/sky/using-angles-describe-positions-and-apparent-sizes-objects/
[full moon]:https://apod.nasa.gov/apod/ap200322.html
[other elements]:https://apod.nasa.gov/apod/ap230108.html

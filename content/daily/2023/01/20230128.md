---
title: Etna 山 天頂 ê ZTF 彗星
date: 2023-01-28
publishdate: 2023-01-28T11:45:00+0800
tags: [ZTF 彗星, 彗鬚, 雪煙, 山腹, 獨立感光, 太陽風, 彗鬚, 塗粉尾溜, 北極星, 北斗星, Oort 雲, 雙筒千里鏡, 細台望遠鏡]
hero: https://apod.nasa.gov/apod/image/2301/C2022E3ZTFMountEtna1024.jpg
summary: 這个寒冷 ê 山景 kah 夜景是 tī 地球 ê Etna 火山，山頂有像彗鬚 ê 雪煙 噴出來。
categories: [podcast]
vocals: [阿錕]
---

{{% apod %}}

- 原始文章：[Comet ZTF over Mount Etna](https://apod.nasa.gov/apod/ap230128.html)
- 影像來源 kah [版權][copyright]：[Dario Giannobile](https://www.dariogiannobile.com/)
- ZTF 彗星 ê 相簿：[投稿予 APOD ê 相片](https://www.facebook.com/media/set/?set=a.172146088847310&type=3)
- 台文翻譯：[An-Li Tsai][An-Li Tsai] ([NCU][NCU])

{{< podcast "clehawq3u01p901v3giiy8jwm" >}}

## [漢羅] Etna 山 天頂 ê ZTF 彗星
這个寒冷 ê 山景 kah 夜景是 tī 地球 ê [Etna 火山][Mount Etna]，山頂有 [像彗鬚 ê 雪煙][Comet-like plumes] 噴出來。
這張影像是 kā tī [1 月 23][January 23] 這个冷吱吱 ê 暗暝翕--ê 幾若張 [獨立][individual] 感光 ê 相片疊做伙--ê。
有翕著 tī Etna 雪山 山腹 天頂彼粒 會當用目睭直接看著 ê ZTF 彗星。
[是講][Of course] [日光若變較強，抑是太陽風變較強][sunlight and the solar wind]，會予彗星 ê 青色彗鬚 kah 闊尾 ê 塗粉尾溜變較明顯。
這禮拜 ê 拜六禮拜，ZTF 彗星會迒過北天 ê [北極星 kah 北斗星][Polaris and the Big Dipper] 之間。
是講 tī 較暗 ê 所在，你干焦會看著 [霧霧、無連紲][fuzzy patch] ê 結構。
毋過就算干焦是按呢，這嘛是一件足重要 ê 代誌。
因為你是直接用你 ê 目睭 leh 看 一位 ùi [遙遠 Oort 雲][distant Oort cloud] 來 ê 人客。
是講 [這幾工][Comet ZTF in the coming days]，你若是會當用雙筒千里鏡抑是細台天文望遠鏡 kā 看，你會閣較享受 ZTF 彗星 ê 景色。


## [POJ] Etna soaⁿ thiⁿ-téng ê ZTF hūi-chhiⁿ
Chit ê hân-léng ê soaⁿ-kéng kah iā-kéng sī tī Tē-kiû ê Etna hóe-soaⁿ, soaⁿ-téng ū chhiūⁿ hūi-chhiu ê soat-ian phùn--chhut-lâi.
Chit tiuⁿ iáⁿ-siōng sī kā tī 1 goe̍h 23 chit ê léng-ki-ki ê àm-mî hip--ê kúi-ā tiuⁿ to̍k-li̍p kám-kng ê siòng-phìⁿ tha̍h chò-hóe--ê.
Ū hip-tio̍h tī Etna soat-soaⁿ soaⁿ-pak thiⁿ-téng hit-lia̍p ē-tàng iōng ba̍k-chiu ti̍t-chiap khòaⁿ--tio̍h ê ZTF hūi-chhiⁿ.
Sī kóng ji̍t-kng nā piàn khah kiông, ia̍h-sī thài-iông-hong piàn khah kiông, ē hō͘ hūi-chhiⁿ ê chhiⁿ-sek hūi-chhiu kah khoah-bóe ê thô͘-hún-bóe-liu piàn khah bêng-hián.
Chit lé-pài ê pài-la̍k, ZTF hūi-chhiⁿ ē hāⁿ kòe pak-thian ê Pak-ke̍k-chhiⁿ kah Pak-táu-chhiⁿ chi-kan.
Sī kóng tī khah àm ê só͘-chāi, lí kan-na ē khòaⁿ-tio̍h bū-bū, bô liân-sòa ê kiat-kò͘.
M̄-koh to̍h sǹg kan-na sī án-ni, che mā-sī chi̍t kiāⁿ chiok tiōng-iàu ê tāi-chì.
In-ūi lí sī ti̍t-chiap iōng lí ê ba̍k-chiu leh khòaⁿ chi̍t ūi ùi iâu-oán Oort hûn lâi ê lâng-kheh.
Sī kóng chit kúi kang, lí nā-sī ē-tàng iōng siang-tâng-chhian-lí-kiàⁿ ia̍h-sī sè-tâi thian-bûn bōng-oán-kiàⁿ kā khòaⁿ, lí ē koh khah hiáng-siū ZTF hūi-chhiⁿ ê kéng-sek.

## [KIP] Etna suann thinn-tíng ê ZTF huī-tshinn
Tsit ê hân-líng ê suann-kíng kah iā-kíng sī tī Tē-kiû ê Etna hué-suann, suann-tíng ū tshiūnn huī-tshiu ê suat-ian phùn--tshut-lâi.
Tsit tiunn iánn-siōng sī kā tī 1 gue̍h 23 tsit ê líng-ki-ki ê àm-mî hip--ê kuí-ā tiunn to̍k-li̍p kám-kng ê siòng-phìnn tha̍h tsò-hué--ê.
Ū hip-tio̍h tī Etna suat-suann suann-pak thinn-tíng hit-lia̍p ē-tàng iōng ba̍k-tsiu ti̍t-tsiap khuànn--tio̍h ê ZTF huī-tshinn.
Sī kóng ji̍t-kng nā piàn khah kiông, ia̍h-sī thài-iông-hong piàn khah kiông, ē hōo huī-tshinn ê tshinn-sik huī-tshiu kah khuah-bué ê thôo-hún-bué-liu piàn khah bîng-hián.
Tsit lé-pài ê pài-la̍k, ZTF huī-tshinn ē hānn kuè pak-thian ê Pak-ki̍k-tshinn kah Pak-táu-tshinn tsi-kan.
Sī kóng tī khah àm ê sóo-tsāi, lí kan-na ē khuànn-tio̍h bū-bū, bô liân-suà ê kiat-kòo.
M̄-koh to̍h sǹg kan-na sī án-ni, tse mā-sī tsi̍t kiānn tsiok tiōng-iàu ê tāi-tsì.
In-uī lí sī ti̍t-tsiap iōng lí ê ba̍k-tsiu leh khuànn tsi̍t uī uì iâu-uán Oort hûn lâi ê lâng-kheh.
Sī kóng tsit kuí kang, lí nā-sī ē-tàng iōng siang-tâng-tshian-lí-kiànn ia̍h-sī sè-tâi thian-bûn bōng-uán-kiànn kā khuànn, lí ē koh khah hiáng-siū ZTF huī-tshinn ê kíng-sik.


## [English] Comet ZTF over Mount Etna

[Comet-like plumes][Comet-like plumes] are blowing over the volcanic peaks of [Mount Etna][Mount Etna] in this wintry mountain-and-skyscape from planet Earth.
The stacked and blended combination of [individual][individual] exposures recorded during the cold night of [January 23][January 23], also capture naked-eye Comet ZTF just above Etna's snowy slopes.
[Of course][Of course] increasing [sunlight and the solar wind][sunlight and the solar wind] are responsible for the comet's greenish coma and broad dusty tail.
This weekend Comet ZTF is dashing across northern skies between north star [Polaris and the Big Dipper][Polaris and the Big Dipper].
From a dark site you can only just spot it as a [fuzzy patch][fuzzy patch] though.
That's still an impressive achievement if you consider you are gazing at a visitor from the [distant Oort cloud][distant Oort cloud] with your own eyes.
But binoculars or a small telescope will make for an even more enjoyable view of this [Comet ZTF in the coming days][Comet ZTF in the coming days].


## 詞彙學習（漢羅/POJ/KIP/華語/English）
- 【ZTF 彗星】ZTF hūi-chhiⁿ/ZTF huī-tshinn/ZTF 彗星/Comet ZTF
- 【彗鬚】hūi-chhiu/huī-tshiu/彗髮/coma
- 【雪煙】soat-ian/suat-ian/羽狀結構/plumes
- 【山腹】soaⁿ-pak/suann-pak/山腰/slopes
- 【獨立感光】to̍k-li̍p kám-kng/to̍k-li̍p kám-kng/獨立曝光/individual exposures
- 【太陽風】thài-iông-hong/thài-iông-hong/太陽風/the solar wind
- 【塗粉尾溜】thô͘-hún-bóe-liu/thôo-hún-bué-liu/灰塵尾/dusty tail
- 【北極星】Pak-ke̍k-chhiⁿ/Pak-ki̍k-tshinn/北極星/the north star Polaris
- 【北斗星】Pak-táu-chhiⁿ/Pak-táu-tshinn/北斗七星/the Big Dipper
- 【Oort 雲】Oort hûn/Oort hûn/歐特雲/Oort cloud
- 【雙筒千里鏡】siang-tâng-chhian-lí-kiàⁿ/siang-tâng-tshian-lí-kiànn/雙筒望遠鏡/binoculars
- 【天文望遠鏡】thian-bûn bōng-oán-kiàⁿ/thian-bûn bōng-uán-kiànn/天文望遠鏡/telescope

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/


[Comet-like plumes]:https://www.dariogiannobile.com/night_sky_galleries/nightscape/h54df15a9#h54df15a9
[Mount Etna]:https://www.earthobservatory.nasa.gov/images/event/43216/mount-etna
[individual]:https://apod.nasa.gov/apod/image/2301/C2022E3ZTFMountEtna_singleframe.jpg
[January 23]:https://apod.nasa.gov/apod/ap230127.html
[Of course]:https://apod.nasa.gov/apod/ap111231.html
[sunlight and the solar wind]:https://en.wikipedia.org/wiki/Comet
[Polaris and the Big Dipper]:https://www.petrhoralek.com/?p=23393
[fuzzy patch]:https://apod.nasa.gov/apod/ap230121.html
[distant Oort cloud]:https://solarsystem.nasa.gov/solar-system/oort-cloud/in-depth/
[Comet ZTF in the coming days]:https://skyandtelescope.org/astronomy-news/spot-circumpolar-comet-ztf-c-2022-e3-in-binoculars/?utm_source=cc&utm_medium=newsletter


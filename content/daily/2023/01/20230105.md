---
title: Messier 45：天神 Atlas 佮 海神 Pleione ê 七个查某囝
date: 2023-01-05
publishdate: 2023-01-05T11:45:00+0800
tags: [昴宿星團, 扛一粒天球 ê Titan 族天神 Atlas, 天神 Atlas, 海洋女神 Pleione, 海神 Pleione, 七姊妹仔星團, 開放星團, 反射星雲, 獵戶座手骨, 金牛座, 銀河系, 塗粉雲, 視線方向, 加利略, 星際塗粉絲]
hero: https://apod.nasa.gov/apod/fap/image/2301/M_45_Plejarden_Stefan_Thrun_klein1024.jpg
summary: 這个古錐 ê 昴宿星團，嘛叫做七姊妹仔星團，是一个開放星團。伊 kah 咱才 400 光年遠爾爾，這之間是宇宙塗粉雲。

categories: [podcast]
vocals: [阿錕]
---

{{% apod %}}

- 原始文章：[Messier 45: The Daughters of Atlas and Pleione](https://apod.nasa.gov/apod/ap230105.html)
- 影像來源 kah [版權][copyright]：[Stefan Thrun](https://www.astrobin.com/users/Stefan-Harry-Thrun/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clfh1xyhk00fx01109ig31tg3" >}}

## [漢羅] Messier 45：天神 Atlas 佮 海神 Pleione ê 七个查某囝
迵過短短 400 光年 ê [宇宙塗粉雲][cosmic dust cloud] 了後，咱會拄著這个 [古錐 ê 昴宿星團][lovely Pleiades]。
伊嘛叫做 七姊妹仔星團，是一个開放星團，上出名 ê 部份就是伊反藍 ê [反射星雲][reflection nebulae]。
伊就 chhāi tī 咱銀河系 ê 獵戶座手骨彼搭，tī 金牛座 ê 方向遐。
[七姊妹仔星團][sister stars] 內底 ê 恆星 kah [塗粉雲][dusty cloud] 無直接 ê 關係。
In 只是 tī 咱 ê 視線方向經過仝一个宇宙空間爾爾。
這个星團暗甲用目睭直接看，會看無。
[加利略頭擺看著][Galileo first sketched] 這个 ê 星團是 ùi 伊做--ê 望遠鏡看著--ê。
咱 ùi 彼馬開始就知影 in 是較實密 ê 一陣恆星。
[Charles Messier][Charles Messier recorded] kā 這个位置 ê 星團編 tī 伊彼个上有名、毋過毋是彗星 ê 星表內底，伊是第 45 號天體。
Tī 希臘神話內底，「昴」是扛一粒天球 ê Titan 族天神 Atlas kah 海洋女神 Pleione ê [七个查某囝][Pleiades were seven daughters]。
In ê 名 kah in 老爸老母 ê 名攏 tī 這个星團內底，是 [星團內底上光 ê 9 粒星][cluster's nine brightest stars]。
這个做過資料處理，嘛做過色差校正 ê [天文影像][telescopic image features]，是開超過 9 點鐘 ê 時間感光--ê。
有翕著有光針 ê 恆星 kah 星際塗粉絲 ê 細節。
昴宿星團 ê 大細差不多有 20 光年闊。

## [POJ] Messier 45: Thian-sîn Atlas kah Hái-sîn Pleione ê Chhit ê Cha-bó͘-kiáⁿ
Thàng-kòe té-té 400 kng-nî ê ú-tiū thô͘-hún-hûn liáu-āu, lán ē tú-tio̍h chit-ê kó͘-chui ê Báu-siù-seng-thoân.
I mā kiò-chò Chhit-chí-mōe-á seng-thoân, sī chi̍t ê khai-hòng-seng-thoân, siōng chhut-miâ ê pō͘-hūn to̍h sī i hoán nâ ê hoán-siā-seng-hûn.
I to̍h chhāi tī lán Gîn-hô-hē ê La̍h-hō͘-chō chhiú-kut hit tah, tī Kim-gû-chō ê hong-hiòng hiah.
Chhit-chí-mōe-á seng-thoân lāi-té ê hêng-chhiⁿ kah thô͘-hún-hûn bô ti̍t-chiap ê koan-hē.
In chí-sī tī lán ê sī-sòaⁿ hong-hiòng keng-kòe kāng chi̍t-ê ú-tiū khong-kan.
Chit ê seng-thoân àm kah iōng ba̍k-chiu ti̍t-chiap khòaⁿ, ē khòaⁿ bô.
Ka-lī-lio̍h thâu-pái khòaⁿ-tio̍h chit-ê seng-thoân sī ùi i chò--ê bōng-oán-kiàⁿ khòaⁿ--tio̍h--ê.
Lán ùi hit-má khai-sí to̍h chai-iáⁿ in sī khah cha̍t-ba̍t ê chi̍t-tīn hêng-chheⁿ.
Charles Messier kā chit ê ūi-tì ê seng-thoân pian tī i hit-ê siōng ū-miâ, m̄-koh m̄-sī hūi-chhiⁿ ê seng-pió lāi-té, i sī tē 45 hō thian-thé.
Tī Hi-la̍h sîn-ōe lāi-té, "Báu" sī kng chi̍t-lia̍p thian-kiû ê Titan cho̍k thian-sîn Atlas kah hái-iûⁿ lú-sîn Pleione ê chhit ê cha-bó͘-kiáⁿ.
In ê miâ kah in lāu-pē lāu-bú ê miâ lóng tī chit-ê seng-thoân lāi-té, sī seng-thoân lāi-té siōng kng ê 9 lia̍p chhiⁿ.
Chit ê chò-kòe chu-liāu chhú-lí, má chò-kòe sek-chha kàu-chèng ê thian-bûn iáⁿ-siōng, sī khai chhiau-kòe 9 tiám-cheng ê sî-kan kám-kng--ê.
Ū hip-tio̍h ū kng-chiam ê hêng-chhiⁿ kah seng-chè thô͘-hún-si ê sè-chiat.
Báu-siù-seng-thoân ê tōa-sè chha-put-to ū 20 kng-nî khoah.


## [KIP] Messier 45: Thian-sîn Atlas kah Hái-sîn Pleione ê Tshit ê Tsa-bóo-kiánn
Thàng-kuè té-té 400 kng-nî ê ú-tiū thôo-hún-hûn liáu-āu, lán ē tú-tio̍h tsit-ê kóo-tsui ê Báu-siù-sing-thuân.
I mā kiò-tsò Tshit-tsí-muē-á sing-thuân, sī tsi̍t ê khai-hòng-sing-thuân, siōng tshut-miâ ê pōo-hūn to̍h sī i huán nâ ê huán-siā-sing-hûn.
I to̍h tshāi tī lán Gîn-hô-hē ê La̍h-hōo-tsō tshiú-kut hit tah, tī Kim-gû-tsō ê hong-hiòng hiah.
Tshit-tsí-muē-á sing-thuân lāi-té ê hîng-tshinn kah thôo-hún-hûn bô ti̍t-tsiap ê kuan-hē.
In tsí-sī tī lán ê sī-suànn hong-hiòng king-kuè kāng tsi̍t-ê ú-tiū khong-kan.
Tsit ê sing-thuân àm kah iōng ba̍k-tsiu ti̍t-tsiap khuànn, ē khuànn bô.
Ka-lī-lio̍h thâu-pái khuànn-tio̍h tsit-ê sing-thuân sī uì i tsò--ê bōng-uán-kiànn khuànn--tio̍h--ê.
Lán uì hit-má khai-sí to̍h tsai-iánn in sī khah tsa̍t-ba̍t ê tsi̍t-tīn hîng-tshenn.
Charles Messier kā tsit ê uī-tì ê sing-thuân pian tī i hit-ê siōng ū-miâ, m̄-koh m̄-sī huī-tshinn ê sing-pió lāi-té, i sī tē 45 hō thian-thé.
Tī Hi-la̍h sîn-uē lāi-té, "Báu" sī kng tsi̍t-lia̍p thian-kiû ê Titan tso̍k thian-sîn Atlas kah hái-iûnn lú-sîn Pleione ê tshit ê tsa-bóo-kiánn.
In ê miâ kah in lāu-pē lāu-bú ê miâ lóng tī tsit-ê sing-thuân lāi-té, sī sing-thuân lāi-té siōng kng ê 9 lia̍p tshinn.
Tsit ê tsò-kuè tsu-liāu tshú-lí, má tsò-kuè sik-tsha kàu-tsìng ê thian-bûn iánn-siōng, sī khai tshiau-kuè 9 tiám-tsing ê sî-kan kám-kng--ê.
Ū hip-tio̍h ū kng-tsiam ê hîng-tshinn kah sing-tsè thôo-hún-si ê sè-tsiat.
Báu-siù-sing-thuân ê tuā-sè tsha-put-to ū 20 kng-nî khuah.

## [English] Messier 45: The Daughters of Atlas and Pleione

Hurtling through a [cosmic dust cloud][cosmic dust cloud] a mere 400 light-years away, the [lovely Pleiades][lovely Pleiades] or Seven Sisters open star cluster is well-known for its striking blue [reflection nebulae][reflection nebulae].
It lies in the night sky toward the constellation Taurus and the Orion Arm of our Milky Way galaxy.
The [sister stars][sister stars] are not related to the [dusty cloud][dusty cloud] though.
They just happen to be passing through the same region of space.
Known since antiquity as a compact grouping of stars, [Galileo first sketched][Galileo first sketched] the star cluster viewed through his telescope with stars too faint to be seen by eye.
[Charles Messier recorded][Charles Messier recorded] the position of the cluster as the 45th entry in his famous catalog of things which are not comets.
In Greek myth, the [Pleiades were seven daughters][Pleiades were seven daughters] of the astronomical titan Atlas and sea-nymph Pleione.
Their parents names are included in the [cluster's nine brightest stars][cluster's nine brightest stars].
This well-processed, color-calibrated [telescopic image features][telescopic image features] pin-point stars and detailed filaments of interstellar dust captured in over 9 hours of exposure.
It spans more than 20 light-years across the Pleiades star cluster.

## 詞彙學習（漢羅/POJ/KIP/華語/English）
- 【昴宿星團】Báu-siù-seng-thoân/Báu-siù-sing-thuân/昴宿星團/Pleiades
- 【七姊妹仔星團】Chhit-chí-mōe-á seng-thoân/Tshit-tsí-muē-á sing-thuân/七姊妹星團/seven daughters
- 【開放星團】khai-hòng-seng-thoân/khai-hòng-sing-thuân/開放星團/open star cluster
- 【反射星雲】hoán-siā-seng-hûn/huán-siā-sing-hûn/反射星雲/reflection nebulae
- 【獵戶座手骨】La̍h-hō͘-chō chhiú-kut/La̍h-hōo-tsō tshiú-kut/獵戶座旋臂/the Orion Arm
- 【金牛座】Kim-gû-chō/Kim-gû-tsō/金牛座/Taurus
- 【銀河系】Gîn-hô-hē/Gîn-hô-hē/銀河系/the Milky Way galaxy
- 【塗粉雲】thô͘-hún-hûn/thôo-hún-hûn/灰塵雲/dust cloud
- 【星際塗粉絲】seng-chè thô͘-hún-si/sing-tsè thôo-hún-si/星際灰塵絲狀結構/filaments of interstellar dust
- 【視線】sī-sòaⁿ/sī-suànn/視線/line-of-sight
- 【加利略】Ka-lī-lio̍h/Ka-lī-lio̍h/加利略/Galileo
- 【扛一粒天球 ê Titan 族天神 Atlas】kng chi̍t lia̍p thian-kiû ê Titan cho̍k thian-sîn Atlas/kng tsi̍t lia̍p thian-kiû ê Titan tso̍k thian-sîn Atlas/扛著天球的泰坦族天神阿特拉斯/the astronomical titan Atlas
- 【海洋女神 Pleione】Hái-iûⁿ lú-sîn Pleione/Hái-iûnn lú-sîn Pleione/海洋女神普勒俄涅/the sea-nymph Pleione

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[cosmic dust cloud]:https://apod.nasa.gov/apod/ap101118.html
[lovely Pleiades]:http://www.naic.edu/~gibson/pleiades/
[reflection nebulae]:https://apod.nasa.gov/apod/ap011228.html
[sister stars]:https://apod.nasa.gov/apod/ap200404.html
[dusty cloud]:https://apod.nasa.gov/apod/ap070413.html
[Galileo first sketched]:https://en.wikipedia.org/wiki/Pleiades#/media/File:Pleiades_Sidereus_Nuncius.png
[Charles Messier recorded]:https://www.nasa.gov/content/goddard/hubble-s-messier-catalog
[Pleiades were seven daughters]:https://en.wikipedia.org/wiki/Pleiades_(Greek_mythology)
[cluster's nine brightest stars]:https://astronomy.com/sitefiles/resources/image.aspx?item={EACD7456-90E5-4EC4-876C-EB91BCACF096}
[telescopic image features]:https://www.astrobin.com/9nz1d8/

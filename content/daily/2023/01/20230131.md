---
title: ZTF 彗星 ê 三視圖
date: 2023-01-31
publishdate: 2023-01-31T11:45:00+0800
tags: [ZTF 彗星, 三視圖, 塗粉尾溜, 離子尾溜, 倒反彗尾, 彗尾, Comet C/2022 E3, 肉眼, 雙筒千里鏡, 細台望遠鏡, 彗鬚, 垃圾雪球, 內太陽系, 緯度]
hero: https://apod.nasa.gov/apod/fap/image/2301/TripleCometZTF_Caldera_960.jpg
summary: ZTF 彗星 ê 形體是足特別--ê。毋但已經出現定定看會著 ê 塗粉尾溜、離子尾溜、kah 青色 ê 彗鬚，嘛出現足罕得看著--ê、足特別 ê 倒反彗尾。
---

{{% apod %}}

- 原始文章：[A Triple View of Comet ZTF](https://apod.nasa.gov/apod/ap230131.html)
- 影像來源 kah 版權：[Javier Caldera](https://www.instagram.com/astrocld/) & [Miguel Gracia](https://www.instagram.com/mxguelastro/)
- ZTF 彗星 ê 相簿：[投稿予 APOD ê 相片](https://www.facebook.com/media/set/?set=a.172146088847310&type=3)
- 台文翻譯：[An-Li Tsai][An-Li Tsai] ([NCU][NCU])

## [漢羅] ZTF 彗星 ê 三視圖
ZTF 彗星 ê 形體是足特別--ê。
這粒這馬當咧拜訪 內[太陽系][Solar System]、足光--ê 彗星，毋但已經出現定定看會著 ê [塗粉尾溜][dust tail]、[離子尾溜][ion tail]、kah [有青色氣體][green gas] ê 彗鬚，嘛出現足罕得看著、足特別 ê [倒反彗尾][antitail]。
實際上，這條倒反彗尾並毋是出現 tī 彗星 ê 頭前。
只是講，彗星 ê 頭 [看起來是 疊][seen superposed] tī 彼條 拖 tī 後壁、扇形塗粉尾溜 ê 頂懸。
這粒 [大垃圾雪球][giant dirty snowball] 就是 [彗星 C/2022 E3][Comet C/2022 E3] (ZTF 彗星)，伊這馬已經行過離 [太陽][Sun] 上近彼點，明仔載就會行過離地球上近彼點矣。
[這張 ZTF 彗星三視圖][featured triple image] ê 主圖，是頂禮拜 tī 西班牙 [Cáceres 市][Cáceres] 一个好天 ê 暗暝，用肉眼看著 ê 彗星。
面頂彼張插圖，是用 [雙筒千里鏡][binoculars] 看著 ê 彗星，下跤彼張插圖是用 [細台望遠鏡][a small telescope] 看著 ê 彗星。
這粒彗星 tùi 蹛 tī 北天較懸緯度 ê 人來講，是規暗攏 [看會著][now visible]。
毋過紲落來這幾若禮拜，伊會愈來愈暗，若是無認真觀測，伊會 [隨無去][surely fade]。



## [POJ] ZTF hūi-chhiⁿ ê Saⁿ-sī-tô͘
ZTF hūi-chhiⁿ ê hêng-thé sī chiok te̍k-pia̍t--ê.
Chit-lia̍p chit-má tng leh pài-hóng Lōe Thài-iông-hē, chiok kng--ê hūi-chhiⁿ, m̄-nā í-keng chhut-hiān tiāⁿ-tiāⁿ khòaⁿ-ē-tio̍h ê thô͘-hún bóe-liu, lī-chú bóe-liu, kah ū chhiⁿ-sek khì-thé ê hūi-chhiu, mā chhut-hiān chiok hán-tit khòaⁿ-tio̍h, chiok te̍k-pia̍t ê tò-péng hūi-bóe.
Si̍t-chè siōng, chit tiâu tò-péng hūi-bóe pēng m̄-sī chhut-hiān tī hūi-chhiⁿ ê thâu-chêng.
Chí-sī kóng, hūi-chhiⁿ ê thâu khòaⁿ--khí-lâi sī tha̍h tī hit-tiâu thoa tī āu-piah, sìⁿ-hêng thô͘-hún bóe-liu ê téng-koân.
Chit-lia̍p tōa lah-sap soat-kiû to̍h sī hūi-chhiⁿ C/2022 E3 (ZTF hūi-chhiⁿ), i chit-má í-keng kiâⁿ-kòe lī Thài-iông siōng kīn hit-tiám, miâ-á-chài to̍h ē kiâⁿ-kòe lī Tē-kiû siōng kīn hit-tiám--ah.
Chit tiuⁿ ZTF hūi-chhiⁿ saⁿ-sī-tô͘ ê chú-tô͘, sī téng-lé-pài tī Se-pan-gâ Cáceres chhī chi̍t ê hó-thiⁿ ê àm-mî, iōng jio̍k-gán khòaⁿ--tio̍h ê hūi-chhiⁿ.
Bīn-téng hit-tiuⁿ chhah-tô͘, sī iōng siang-tâng chhian-lí-kiàⁿ khòaⁿ-tio̍h ê hūi-chhiⁿ, ē-kha hit-tiuⁿ chhah-tô͘ sī iōng sè-tāi bōng-oán-kiàⁿ khòaⁿ--tio̍h ê hūi-chhiⁿ.
Chit lia̍p hūi-chhiⁿ tùi tòa tī pak-thian khah koân hūi-tō͘ ê lâng lâi kóng, sī kui-àm lóng khòaⁿ-ē-tio̍h.
M̄-koh sòa-lo̍h-lâi chit kúi-nā lé-pài, i ē lú lâi lú àm, nā-sī bô jīn-chin koan-chhek, i ē sûi bô--khì.


## [KIP] ZTF huī-tshinn ê Sann-sī-tôo
ZTF huī-tshinn ê hîng-thé sī tsiok ti̍k-pia̍t--ê.
Tsit-lia̍p tsit-má tng leh pài-hóng Luē Thài-iông-hē, tsiok kng--ê huī-tshinn, m̄-nā í-king tshut-hiān tiānn-tiānn khuànn-ē-tio̍h ê thôo-hún bué-liu, lī-tsú bué-liu, kah ū tshinn-sik khì-thé ê huī-tshiu, mā tshut-hiān tsiok hán-tit khuànn-tio̍h, tsiok ti̍k-pia̍t ê tò-píng huī-bué.
Si̍t-tsè siōng, tsit tiâu tò-píng huī-bué pīng m̄-sī tshut-hiān tī huī-tshinn ê thâu-tsîng.
Tsí-sī kóng, huī-tshinn ê thâu khuànn--khí-lâi sī tha̍h tī hit-tiâu thua tī āu-piah, sìnn-hîng thôo-hún bué-liu ê tíng-kuân.
Tsit-lia̍p tuā lah-sap suat-kiû to̍h sī huī-tshinn C/2022 È (ZTF huī-tshinn), i tsit-má í-king kiânn-kuè lī Thài-iông siōng kīn hit-tiám, miâ-á-tsài to̍h ē kiânn-kuè lī Tē-kiû siōng kīn hit-tiám--ah.
Tsit tiunn ZTF huī-tshinn sann-sī-tôo ê tsú-tôo, sī tíng-lé-pài tī Se-pan-gâ Cáceres tshī tsi̍t ê hó-thinn ê àm-mî, iōng jio̍k-gán khuànn--tio̍h ê huī-tshinn.
Bīn-tíng hit-tiunn tshah-tôo, sī iōng siang-tâng tshian-lí-kiànn khuànn-tio̍h ê huī-tshinn, ē-kha hit-tiunn tshah-tôo sī iōng sè-tāi bōng-uán-kiànn khuànn--tio̍h ê huī-tshinn.
Tsit lia̍p huī-tshinn tuì tuà tī pak-thian khah kuân huī-tōo ê lâng lâi kóng, sī kui-àm lóng khuànn-ē-tio̍h.
M̄-koh suà-lo̍h-lâi tsit kuí-nā lé-pài, i ē lú lâi lú àm, nā-sī bô jīn-tsin kuan-tshik, i ē suî bô--khì.

## [English] A Triple View of Comet ZTF
Comet ZTF has a distinctive shape.
The now bright comet visiting the inner [Solar System][Solar System] has been showing not only a common [dust tail][dust tail], [ion tail][ion tail], and [green gas][green gas] coma, but also an uncommonly distinctive [antitail][antitail].
The antitail does not actually lead the comet -- it is just that the head of the comet is [seen superposed][seen superposed] on part of the fanned-out and trailing dust tail.
The [giant dirty snowball][giant dirty snowball] that is [Comet C/2022 E3][Comet C/2022 E3] (ZTF) has now passed its closest to the [Sun][Sun] and tomorrow will pass its closest to the Earth.
The main panel of the [featured triple image][featured triple image] shows how Comet ZTF looked last week to the unaided eye under a dark and clear sky over [Cáceres][Cáceres], [Spain][Spain].
The top inset image shows how the comet looked through [binoculars][binoculars], while the lower inset shows how the comet looked through [a small telescope][a small telescope].
The comet is [now visible][now visible] all night long from northern latitudes but will [surely fade][surely fade] from easy observation during the next few weeks.


## 詞彙學習（漢羅/POJ/KIP/華語/English）
- 【彗星 C/2022 E3】hūi-chhiⁿ C jī-khòng-jī-jī E-saⁿ/huī-tshinn C jī-khòng-jī-jī E-sann/ 彗星 C/2022 E3 / Comet C/2022 E3
- 【ZTF 彗星】ZTF hūi-chhiⁿ/ZTF huī-tshinn/ZTF 彗星/Comet ZTF
- 【內太陽系】Lōe Thài-iông-hē/Luē Thài-iông-hē/內太陽系/inner Solar System
- 【三視圖】saⁿ-sī-tô͘/sann-sī-tôo/三視圖/triple view
- 【塗粉尾溜】thô͘-hún bóe-liu/thôo-hún bué-liu/灰塵尾/dust tail
- 【彗鬚】hūi-chhiu/huī-tshiu/彗髮/coma
- 【倒反彗尾】tò-péng hūi-bóe/tò-píng huī-bué/反彗尾/anti-tail
- 【彗尾】hūi-bóe/huī-bué/彗尾/comet tail
- 【離子尾溜】lī-chú bóe-liu/lī-tsú bué-liu/離子尾/ion t
- 【垃圾雪球】lah-sap soat-kiû/lah-sap suat-kiû/髒雪球/dirty snowball
- 【肉眼】jio̍k-gán/jio̍k-gán/肉眼/unaided eye
- 【雙筒千里鏡】siang-tâng-chhian-lí-kiàⁿ/siang-tâng-tshian-lí-kiànn/雙筒望遠鏡/binoculars
- 【天文望遠鏡】thian-bûn bōng-oán-kiàⁿ/thian-bûn bōng-uán-kiànn/天文望遠鏡/telescope
- 【緯度】hūi-tō͘/huī-tōo/緯度/latitudes


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/


[Solar System]:https://solarsystem.nasa.gov/solar-system/our-solar-system/in-depth/
[dust tail]:https://spaceplace.nasa.gov/comets/en/anatomy-of-a-comet.en.jpg
[ion tail]:https://apod.nasa.gov/apod/ap210308.html
[green gas]:https://www.nytimes.com/2022/01/07/science/why-comets-are-green.html
[antitail]:https://en.wikipedia.org/wiki/Antitail
[seen superposed]:https://en.wikipedia.org/wiki/Antitail#/media/File:Anti-tail.jpg
[giant dirty snowball]:https://spaceplace.nasa.gov/comets/en/
[Comet C/2022 E3]:https://en.wikipedia.org/wiki/C/2022_E3_(ZTF)
[Sun]:https://apod.nasa.gov/apod/ap230114.html
[featured triple image]:https://www.instagram.com/p/Cn1tZRBoXSF/
[Cáceres]:https://youtu.be/pAWvXFfI2yo
[Spain]:https://en.wikipedia.org/wiki/Spain
[binoculars]:https://en.wikipedia.org/wiki/Binoculars
[a small telescope]:https://www.atnf.csiro.au/outreach/education/senior/astrophysics/galileo.html
[now visible]:https://in-the-sky.org/ephemeris.php?objtxt=CK22E030
[surely fade]:https://www.womansworld.com/wp-content/uploads/2019/05/sad-cat-eyes-1.jpg

---
title: ZTF 彗星 ê 尾溜
date: 2023-01-09
publishdate: 2023-01-09T11:45:00+0800
tags: [ZTF 彗星, 彗星 C/2022 E3, 雙筒千里鏡, 輝度, 星場, 離子尾溜, 太陽風, 彗核, 塗粉尾溜, 炭素]
hero: https://apod.nasa.gov/apod/image/2301/CometZtf_Hernandez_960.jpg
summary: 這粒大質量雪球 sī 舊年初發現--ê，伊這馬 sī 愈來愈光，因為伊離太陽 kah 地球愈來愈近矣。
categories: [podcast]
vocals: [阿錕]
---

{{% apod %}}

- 原始文章：[Tails of Comet ZTF](https://apod.nasa.gov/apod/ap230109.html)
- 影像來源 kah 版權：[Jose Francisco Hernández](https://altamiraobs.org.es/)
- 發現 kah 科普：[APOD 咧招博士生做研究](http://asterisk.apod.com/viewtopic.php?t=42847)
- 台文翻譯：[An-Li Tsai][An-Li Tsai] ([NCU][NCU])

{{< podcast "cldhor9lh0lpc01tj5q3kf6k8" >}}

## [漢羅] ZTF 彗星 ê 尾溜
咱可能有機會用目睭直接看著 ZTF 彗星。
[這粒大質量雪球][this massive snowball] sī 舊年初發現--ê。
伊這馬 sī 愈來愈光，因為伊離太陽 kah 地球 sī 愈來愈倚矣。
[彗星 C/2022 E3 (ZTF 彗星)][C/2022 E3 (ZTF)] 紲落來這禮拜會行到離太陽上倚 ê 位置。
時到伊就會變甲足光--ê，按呢北天 ê 觀星者 tī 好天 ê 暗暝，無雙筒千里鏡嘛看會著。
彗星 [上歹名聲 ê 代誌][notorious] 就是，in 若是愈倚太陽，伊 ê 輝度就愈歹預測。
這張影像是頂禮拜 tī 這个 [美麗 ê 星場][picturesque star field] 翕--ê。
有 3 條藍色 ê [離子尾溜][ion tail] 伸到正爿頂懸，應該是多變 ê [太陽風][solar wind] 予 [離子][ions] ùi 堅凍 ê [彗核][comet nucleus] 噴出來 ê 結果。
[彗星][The comet] ê 白色 [塗粉尾溜][dust tail] 就較短，伸 tùi 倒爿頂懸去。
[青光][green glow] 是彗核，是 ùi 發光 ê 炭素氣體來--ê。
[ZTF 彗星][Comet ZTF] 應該會 tī 二月初彼陣行到離地球上倚 ê 位置，了後伊就會雄雄變暗去。


## [POJ] ZTF hūi-chhiⁿ ê bóe-liu
Lán khó-lêng ū ki-hōe iōng ba̍k-chiu ti̍t-chiap khòaⁿ-tio̍h ZTF hūi-chhiⁿ.
Chit lia̍p tōa-chit-liōng soat-kiû sī kū-nî chhoe hoat-hiān--ê.
I chit-má sī lú lâi lú kng, in-ūi i lī Thài-iông kah Tē-kiû sī lú lâi lú óa ah.
Hūi-chhiⁿ C/2022 E3 (ZTF hūi-chhiⁿ) sòa-lo̍h-lâi chit lé-pài ē kiâⁿ kàu lī Thài-iông siōng óa ê ūi-tì.
Sî-kàu i to̍h ē piàn kah chiok kng--ê, án-ni pak-thian ê koan-seng-chiá tī hó-thiⁿ ê àm-mî, bô siang-tâng chhian-lí-kiàⁿ mā khòaⁿ-ē-tio̍h.
Hūi-chhiⁿ siōng phái miâ-siaⁿ ê tāi-chì to̍h sī, in nā-sī lú óa Thài-iông, i ê hui-tō͘ to̍h lú phái ū-chhek.
Chit tiuⁿ iáⁿ-siōng sī téng lé-pài tī chit ê bí-lē ê seng-tiûⁿ hip--ê.
Ū 3 tiâu nâ-sek ê lī-chú bóe-liu chhun kàu chiàⁿ-pêng téng-koân, èng-kai sī to-piàn ê thài-iông-hong hō͘ lī-chú ùi kian-tàng ê hūi-he̍k phùn--chhut-lâi ê kiat-kó.
Hūi-chhiⁿ ê pe̍h-sek thô͘-hún bóe-liu to̍h khah té, chhun tùi tò-pêng téng-koân khì.
Chhiⁿ-kng sī hūi-he̍k, sī ùi hoat-kng ê thòaⁿ-sò͘ khì-thé lâi--ê.
ZTF hūi-chhiⁿ èng-kai ē tī jī-goe̍h chhoe hit-chūn kiâⁿ kàu lī Tē-kiû siōng óa ê ūi-tì, liáu-āu i to̍h ē hiông-hiông piàn àm--khì.

## [KIP] ZTF huī-tshinn ê bué-liu
Lán khó-lîng ū ki-huē iōng ba̍k-tsiu ti̍t-tsiap khuànn-tio̍h ZTF huī-tshinn.
Tsit lia̍p tuā-tsit-liōng suat-kiû sī kū-nî tshue huat-hiān--ê.
I tsit-má sī lú lâi lú kng, in-uī i lī Thài-iông kah Tē-kiû sī lú lâi lú uá ah.
Huī-tshinn C/2022 È (ZTF huī-tshinn) suà-lo̍h-lâi tsit lé-pài ē kiânn kàu lī Thài-iông siōng uá ê uī-tì.
Sî-kàu i to̍h ē piàn kah tsiok kng--ê, án-ni pak-thian ê kuan-sing-tsiá tī hó-thinn ê àm-mî, bô siang-tâng tshian-lí-kiànn mā khuànn-ē-tio̍h.
Huī-tshinn siōng phái miâ-siann ê tāi-tsì to̍h sī, in nā-sī lú uá Thài-iông, i ê hui-tōo to̍h lú phái ū-tshik.
Tsit tiunn iánn-siōng sī tíng lé-pài tī tsit ê bí-lē ê sing-tiûnn hip--ê.
Ū 3 tiâu nâ-sik ê lī-tsú bué-liu tshun kàu tsiànn-pîng tíng-kuân, ìng-kai sī to-piàn ê thài-iông-hong hōo lī-tsú uì kian-tàng ê huī-hi̍k phùn--tshut-lâi ê kiat-kó.
Huī-tshinn ê pe̍h-sik thôo-hún bué-liu to̍h khah té, tshun tuì tò-pîng tíng-kuân khì.
Tshinn-kng sī huī-hi̍k, sī uì huat-kng ê thuànn-sòo khì-thé lâi--ê.
ZTF huī-tshinn ìng-kai ē tī jī-gue̍h tshue hit-tsūn kiânn kàu lī Tē-kiû siōng uá ê uī-tì, liáu-āu i to̍h ē hiông-hiông piàn àm--khì.

## [English] Tails of Comet ZTF
Comet ZTF may become visible to the unaided eye.
Discovered early last year, [this massive snowball][this massive snowball] has been brightening as it approaches the Sun and the Earth.
[C/2022 E3 (ZTF)][C/2022 E3 (ZTF)] will be closest to the Sun later this week, at which time it [may become visible][may become visible] even without binoculars to northern observers with a clear and dark sky.
As they near the Sun, comet brightnesses are [notorious][notorious]ly hard to predict, though.
In the featured image taken last week in front of a [picturesque star field][picturesque star field], three blue [ion tail][ion tail]s extend to the upper right, likely the result of a variable [solar wind][solar wind] on [ions][ions] ejected by the icy [comet nucleus][comet nucleus].
[The comet][The comet]'s white [dust tail][dust tail] is visible to the upper left and much shorter.
The [green glow][green glow] is the comet's coma, caused by glowing carbon gas.
[Comet ZTF][Comet ZTF] is expected to pass nearest the Earth in early February, after which it should dim dramatically.


## 詞彙學習（漢羅/POJ/KIP/華語/English）
- 【ZTF 彗星】ZTF hūi-chhiⁿ/ZTF huī-tshinn/ZTF 彗星/Comet ZTF
- 【彗星 C/2022 E3】hūi-chhiⁿ C jī-khòng-jī-jī E saⁿ/huī-tshinn C jī-khòng-jī-jī E sann/彗星 C/2022 E3 / Comet C/2022 E3
- 【雙筒千里鏡】siang-tâng chhian-lí-kiàⁿ/siang-tâng tshian-lí-kiànn/雙筒望遠鏡/binoculars
- 【輝度】hui-tō͘/hui-tōo/亮度/brightness
- 【星場】seng-tiûⁿ/sing-tiûnn/星場/star field
- 【離子尾溜】lī-chú bóe-liu/lī-tsú bué-liu/離子尾/ion tail
- 【太陽風】thài-iông-hong/thài-iông-hong/太陽風/solar wind
- 【彗核】hūi-he̍k/huī-hi̍k/彗核/comet nucleus
- 【塗粉尾溜】thô͘-hún bóe-liu/thôo-hún bué-liu/灰塵尾/dust tail
- 【炭素】thòaⁿ-sò͘/thuànn-sòo/碳/carbon


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/


[this massive snowball]:https://spaceplace.nasa.gov/comets/en/
[C/2022 E3 (ZTF)]:https://en.wikipedia.org/wiki/C/2022_E3_(ZTF)
[may become visible]:https://earthsky.org/astronomy-essentials/new-comet-might-get-bright-enough-for-binoculars/
[notorious]:https://i.redd.it/q065n6zy2r401.jpg
[picturesque star field]:https://apod.nasa.gov/apod/ap191013.html
[ion tail]:https://spaceplace.nasa.gov/comets/en/anatomy-of-a-comet.en.jpg
[solar wind]:https://solarsystem.nasa.gov/resources/2288/the-solar-wind-across-our-solar-system/
[ions]:https://en.wikipedia.org/wiki/Ion
[comet nucleus]:https://www.cometcampaign.org/files/images/comets_spacecraft.jpg
[The comet]:https://apod.nasa.gov/apod/ap221224.html
[dust tail]:https://apod.nasa.gov/apod/ap200712.html
[green glow]:https://www.nytimes.com/2022/01/07/science/why-comets-are-green.html
[Comet ZTF]:https://theskylive.com/c2022e3-info


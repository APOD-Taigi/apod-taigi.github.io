---
title: 日頭落山了後 ê 行星連珠
date: 2023-01-02
publishdate: 2023-01-02T11:45:00+0800
tags: [行星連珠, 金星, 土星, 木星, 火星, 水星, 海王星, 天王星, 牛郎星, 北落師門, 畢宿五, 昴宿星團]
hero: https://apod.nasa.gov/apod/fap/image/2301/AllPlanets_Tezel_1080_annotated.jpg
summary: 日頭落山免偌久，看 tùi 西爿去，差不多就會看著 金星、土星、木星、kah 火星矣。
---

{{% apod %}}

- 原始文章：[After Sunset Planet Parade](https://apod.nasa.gov/apod/ap230102.html)
- 影像來源 kah [版權][copyright]：[Tunc Tezel](http://www.twanight.org/tezel) ([TWAN](http://www.twanight.org/))
- 台文翻譯：[An-Li Tsai][An-Li Tsai] ([NCU][NCU])

## [漢羅] 日頭落山了後 ê 行星連珠
Eng 暗你若是攑頭看，就會看著天頂有足濟粒行星。
日頭拄落山 ê 時陣，咱看 tùi 西爿去，差不多就會看著 [金星][Venus]、[土星][Saturn]、[木星][Jupiter]、kah [火星][Mars] tī 天頂 [同齊出現][simultaneously visible] 矣。
這寡行星 ùi 西爿排 tùi 東爿去, 金星是上倚地平線彼粒，連鞭就會綴日頭落去矣。
是講，毋管你是蹛 tiàm [地球][Earth] 佗位攏無差，因為全球 tī 暗頭仔這陣 ê 天色是足清氣--ê，你應該會當 tī 天頂看著 [行星連珠][planet parade]。
這張相片是頂個月底翕--ê，面頂彼寡天體攏有翕著。
而且，[月娘][Moon] kah [水星][Mercury] 嘛攏看會著。
看袂著 ê 是 [海王星][Neptune] kah [天王星][Uranus]，無這就變做 [行星 ê 全家福相片][all-planet panorama] 矣。
前景是 [土耳其][Turkey] tiàm 地中海附近 ê [Kaş][Kaş] 鎮 Gökçeören 庄 週邊 ê 山崙。
較光 ê [牛郎星][Altair]、[北落師門][Fomalhaut]、kah [畢宿五][Aldebaran] 嘛 kah [昴宿星團][Pleiades] 仝款，足顯目--ê。
一月份 ê 時陣，金星 會 tī 日落了後，逐工出現 tī 天頂 [愈來愈懸][rise higher] ê 所在，毋閣土星是會 愈來愈低。


## [POJ] Ji̍t-thâu lo̍h-soaⁿ liáu-āu ê Kiâⁿ-chhiⁿ-liân-chu
Eng-àm lí nā-sī gia̍h-thâu khòaⁿ, to̍h ē khòaⁿ-tio̍h thiⁿ-téng ū chiok-chōe lia̍p kiâⁿ-chhiⁿ.
Ji̍t-thâu tú lo̍h-soaⁿ ê sî-chūn lán khòaⁿ tùi sai-pêng khì, chha-put-to to̍h ē khòaⁿ-tio̍h Kim-chhiⁿ, Thó͘-chhiⁿ, Bo̍k-chhiⁿ, kah Hóe-chhiⁿ tī thiⁿ-téng tâng-chê chhut-hiān ah.
Chit-kóa kiâⁿ-chhiⁿ ùi sai-pêng pâi tùi tang-pêng khì, Kim-chhiⁿ sī siōng óa tē-pêng-sòaⁿ hit-lia̍p, liâm-mi to̍h ē tòe ji̍t-thâu lo̍h-khì--ah.
Sī kóng, m̄-koán lí sī tòa tiàm Tē-kiû toh-ūi lóng bô-chha, in-ūi choân-kiû tī àm-thâu-á chit-chūn ê thiⁿ-sek sī chiok chheng-khì--ê, lí èng-kai ē-tàng tī thiⁿ-téng khòaⁿ-tio̍h kiâⁿ-chhiⁿ-liân-chu.
Chit tiuⁿ siòng-phìⁿ sī téng kò goe̍h-té hip--ê, bīn-téng hit-kóa thian-thé lóng ū hip--tio̍h.
Jî-chhiáⁿ, goe̍h-niû kah Chúi-chhiⁿ mā lóng khòaⁿ-ē-tio̍h.
Khòaⁿ-bē-tio̍h ê sī Hái-ông-chhiⁿ kah Thian-ông-chhiⁿ, bô che to̍h piàn-chò kiâⁿ-chhiⁿ ê choân-ka-hok siòng-phìⁿ--ah.
Chiân-kéng sī Thó͘-ní-kî tiàm Tē-tiong-hái hù-kīn ê Kaş tìn Gökçeören chng chiu-piⁿ ê soaⁿ-lūn.
khah kng ê Gû-nn̂g-chhiⁿ, Pak-lo̍h-su-mn̂g, kah Pit-siù-ngó͘ mā kah Báu-siù-seng-thoân kāng-khoán, chiok hiáⁿ-ba̍k--ê.
It goe̍h-hūn ê sî-chūn, Kim-chhiⁿ ē tī ji̍t-lo̍h liáu-āu, ta̍k-kang chhut-hiān tī thiⁿ-téng lú lâi lú koân ê só͘-chāi, m̄-koh Thó͘-chhiⁿ sī ē lú lâi lú kē.


## [KIP] Ji̍t-thâu lo̍h-suann liáu-āu ê Kiânn-tshinn-liân-tsu
Ing-àm lí nā-sī gia̍h-thâu khuànn, to̍h ē khuànn-tio̍h thinn-tíng ū tsiok-tsuē lia̍p kiânn-tshinn.
Ji̍t-thâu tú lo̍h-suann ê sî-tsūn lán khuànn tuì sai-pîng khì, tsha-put-to to̍h ē khuànn-tio̍h Kim-tshinn, Thóo-tshinn, Bo̍k-tshinn, kah Hué-tshinn tī thinn-tíng tâng-tsê tshut-hiān ah.
Tsit-kuá kiânn-tshinn uì sai-pîng pâi tuì tang-pîng khì, Kim-tshinn sī siōng uá tē-pîng-suànn hit-lia̍p, liâm-mi to̍h ē tuè ji̍t-thâu lo̍h-khì--ah.
Sī kóng, m̄-kuán lí sī tuà tiàm Tē-kiû toh-uī lóng bô-tsha, in-uī tsuân-kiû tī àm-thâu-á tsit-tsūn ê thinn-sik sī tsiok tshing-khì--ê, lí ìng-kai ē-tàng tī thinn-tíng khuànn-tio̍h kiânn-tshinn-liân-tsu.
Tsit tiunn siòng-phìnn sī tíng kò gue̍h-té hip--ê, bīn-tíng hit-kuá thian-thé lóng ū hip--tio̍h.
Jî-tshiánn, gue̍h-niû kah Tsuí-tshinn mā lóng khuànn-ē-tio̍h.
Khuànn-bē-tio̍h ê sī Hái-ông-tshinn kah Thian-ông-tshinn, bô tse to̍h piàn-tsò kiânn-tshinn ê tsuân-ka-hok siòng-phìnn--ah.
Tsiân-kíng sī Thóo-ní-kî tiàm Tē-tiong-hái hù-kīn ê Kaş tìn Gökçeören tsng tsiu-pinn ê suann-lūn.
khah kng ê Gû-nn̂g-tshinn, Pak-lo̍h-su-mn̂g, kah Pit-siù-ngóo mā kah Báu-siù-sing-thuân kāng-khuán, tsiok hiánn-ba̍k--ê.
It gue̍h-hūn ê sî-tsūn, Kim-tshinn ē tī ji̍t-lo̍h liáu-āu, ta̍k-kang tshut-hiān tī thinn-tíng lú lâi lú kuân ê sóo-tsāi, m̄-koh Thóo-tshinn sī ē lú lâi lú kē.

## [English] After Sunset Planet Parade
Look up tonight and see a whole bunch of planets.
Just after sunset, looking west, planets [Venus][Venus], [Saturn][Saturn], [Jupiter][Jupiter] and [Mars][Mars] will all be [simultaneously visible][simultaneously visible].
Listed west to east, this planetary lineup will have Venus nearest the horizon, but setting shortly after the Sun.
It doesn't matter where on [Earth][Earth] you live because this early evening [planet parade][planet parade] will be visible through clear skies all around the globe.
Taken late last month, the featured image captured all of these planets and more: the [Moon][Moon] and planet [Mercury][Mercury] were also simultaneously visible.
Below visibility were the planets [Neptune][Neptune] and [Uranus][Uranus], making this a nearly [all-planet panorama][all-planet panorama].
In the foreground are hills around the small village of Gökçeören, [Kaş][Kaş], [Turkey][Turkey], near the [Mediterranean][Mediterranean] coast.
Bright stars [Altair][Altair], [Fomalhaut][Fomalhaut], and [Aldebaran][Aldebaran] are also prominent, as well as the [Pleiades][Pleiades] star cluster.
Venus will [rise higher][rise higher] in the sky at sunset as January continues, but Saturn will descend.


## 詞彙學習（漢羅/POJ/KIP/華語/English）
- 【行星連珠】kiâⁿ-chhiⁿ-liân-chu/kiânn-tshinn-liân-tsu/行星連珠/planet parade
- 【金星】Kim-chhiⁿ/Kim-tshinn/金星/Venus
- 【土星】Thó͘-chhiⁿ/Thóo-tshinn/土星/Saturn
- 【木星】Bo̍k-chhiⁿ/Thóo-chhiⁿav/木星/Jupiter
- 【火星】Hóe-chhiⁿ/Hué-tshinn/火星/Mars
- 【水星】Chúi-chhiⁿ/Tsuí-tshinn/水星/Mercury
- 【海王星】Hái-ông-chhiⁿ/Hái-ông-tshinn/海王星/Neptune
- 【天王星】Thian-ông-chhiⁿ/Thian-ông-tshinn/天王星/Uranus
- 【牛郎星】Gû-nn̂g-chhiⁿ/Gû-nn̂g-tshinn/牛郎星/Altair
- 【北落師門】Pak-lo̍h-su-mn̂g/Pak-lo̍h-su-mn̂g/北落師門/Fomalhaut
- 【畢宿五】Pit-siù-ngó͘/Pit-siù-ngóo/畢宿五/Aldebaran
- 【昴宿星團】Báu-siù-seng-thoân/Báu-siù-sing-thuân/昴宿星團/the Pleiades star cluster


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Venus]:https://solarsystem.nasa.gov/planets/venus/in-depth/
[Saturn]:https://apod.nasa.gov/apod/ap200419.html
[Jupiter]:https://apod.nasa.gov/apod/ap220828.html
[Mars]:https://mars.nasa.gov/
[simultaneously visible]:https://youtu.be/axTU7lagV48
[Earth]:https://solarsystem.nasa.gov/planets/earth/in-depth/
[planet parade]:https://apod.nasa.gov/apod/ap220426.html
[Moon]:https://svs.gsfc.nasa.gov/5048
[Mercury]:https://apod.nasa.gov/apod/ap190428.html
[Neptune]:https://apod.nasa.gov/apod/ap150215.html
[Uranus]:https://solarsystem.nasa.gov/planets/uranus/in-depth/
[all-planet panorama]:https://apod.nasa.gov/apod/ap220629.html
[Kaş]:https://youtu.be/-LTA1VnBvGk
[Turkey]:https://en.wikipedia.org/wiki/Turkey
[Mediterranean]:https://en.wikipedia.org/wiki/Mediterranean_Sea
[Altair]:https://en.wikipedia.org/wiki/Altair
[Fomalhaut]:https://apod.nasa.gov/apod/ap171003.html
[Aldebaran]:https://en.wikipedia.org/wiki/Aldebaran
[Pleiades]:https://apod.nasa.gov/apod/ap220719.html
[rise higher]:https://thumbs.dreamstime.com/b/side-view-chihuahua-years-old-sitting-looking-up-agai-side-view-chihuahua-years-old-sitting-looking-up-against-white-103837029.jpg


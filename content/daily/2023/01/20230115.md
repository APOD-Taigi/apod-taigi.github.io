---
title: M1：Hubble 太空望遠鏡 翕--ê 毛蟹星雲
date: 2023-01-15
publishdate: 2023-01-15T11:45:00+0800
tags: [free2share, M1, Hubble 太空望遠鏡, 毛蟹星雲, 超新星爆炸, 超新星殘骸, 雲絲, 自由爆炸, 脈動星, 中子星, 自旋, 毛蟹星雲脈動星]
hero: https://apod.nasa.gov/apod/fap/image/2301/CrabNebula_Hubble_960.jpg
summary: 毛蟹星雲是 西元 1054 揣著 ê 超新星爆炸殘骸，伊 ê 內部有一大堆神祕 ê 雲絲。
categories: [podcast]
vocals: [草莓大福]
---

{{% apod %}}

- 原始文章：[M1: The Crab Nebula from Hubble](https://apod.nasa.gov/apod/ap230115.html)
- 影像來源：[NASA](https://www.nasa.gov/), [ESA](https://esa.int/hubble/), [Hubble](https://www.nasa.gov/mission_pages/hubble/story/index.html), J. Hester, A. Loll ([ASU](http://sese.asu.edu/))
- [APOD 咧招博士生做研究](http://asterisk.apod.com/viewtopic.php?t=42847)
- 台文翻譯：[An-Li Tsai][An-Li Tsai] ([NCU][NCU])

{{< podcast "cldoqezwk0epj01t43pto9pzp" >}}

## [漢羅] M1：Hubble 太空望遠鏡 翕--ê 毛蟹星雲
恆星爆炸了後實在是有夠亂--ê 啦！
[毛蟹星雲][Crab Nebula 1] 是 [西元 1054 年][1054 AD] 揣著 ê [超新星][supernova] 殘骸，伊 ê 內部有一大堆 [神祕][mysterious] ê 雲絲。
這寡 [雲絲][filaments] 實在是複雜甲有賰。
伊干焦是比超新星爆炸 [噴--出來 ê 原始質量較少][less mass than expelled] ê 款，而且噴--出來 ê 速度 嘛比 科學家算出來 ê 自由爆炸 ê [速度閣較緊][higher speed than expected]。
[這張相片][featured image] 是 [Hubble 太空望遠鏡][Hubble Space Telescope] 翕--ê。
相片 [使用][presented] ê 三色，是 [為著科學目的慣勢使用][scientific interest] ê 色水。
[毛蟹星雲][Crab Nebula 2] 差不多有 10 [光年][light-years] 闊。
[星雲][the nebula] 中央有一粒 [脈動星][pulsar]：伊是一粒 [中子星][neutron star]，質量 kah 咱 ê [太陽][Sun] 差不多大，毋過伊 ê 寸尺才 一个 [庄頭][small town] 遐爾大爾爾。
[毛蟹星雲脈動星][Crab Pulsar] ê 自旋速度，一秒鐘差不多踅 30 輾。



## [POJ] M1: Hubble Thài-khong Bōng-oán-kiàⁿ hip--ê Mô͘-hē-seng-hûn
Hêng-chhiⁿ po̍k-chà liáu-āu liáu-āu si̍t-chāi sī ū-kàu loān--ê lah!
Mô͘-hē-seng-hûn sī se-goân 1054 nî chhōe--tio̍h ê chhiau-sin-seng chân-hâi, i ê lōe-pō͘ ū chi̍t-tōa-tui sîn-pì ê hûn-si.
Chit-kóa hûn-si si̍t-chāi sī ho̍k-cha̍p kah ū-chhun.
I kan-na sī pí chhiau-sin-seng po̍k-chà phùn--chhut-lâi ê goân-sú chit-liōng khah chió ê khoán, jî-chhiáⁿ phùn--chhut-lâi ê sok-tō͘ mā pí kho-ha̍k-ka sǹg--chhut-lâi ê chū-iû po̍k-chà ê sok-tō͘ koh khah kín.
Chit tiuⁿ siòng-phìⁿ sī Hubble Thài-khong Bōng-oán-kiàⁿ hip--ê.
Siòng-phìⁿ sú-iōng ê saⁿ sek, sī ūi-tio̍h kho-ha̍k bo̍k-te̍k koàn-sì sú-iōng ê sek-chúi.
Mô͘-hē-seng-hûn chha-put-to ū 10 kng-nî khoah.
Seng-hûn tiong-ng ū chi̍t lia̍p me̍h-tōng-chhiⁿ: I sī chi̍t lia̍p tiong-chú-chhiⁿ, chit-liōng kah lán ê Thài-iông chha-put-to tōa, m̄-koh i ê chhùn-chhioh chiah chi̍t ê chng-thâu hiah-nī tōa niā-niā.
Mô͘-hē-seng-hûn me̍h-tōng-chhiⁿ ê chū-soân sok-tō͘, chi̍t bió-cheng chha-put-to se̍h 30 liàn.

## [KIP] M: Hubble Thài-khong Bōng-uán-kiànn hip--ê Môo-hē-sing-hûn
Hîng-tshinn po̍k-tsà liáu-āu liáu-āu si̍t-tsāi sī ū-kàu luān--ê lah!
Môo-hē-sing-hûn sī se-guân 1054 nî tshuē--tio̍h ê tshiau-sin-sing tsân-hâi, i ê luē-pōo ū tsi̍t-tuā-tui sîn-pì ê hûn-si.
Tsit-kuá hûn-si si̍t-tsāi sī ho̍k-tsa̍p kah ū-tshun.
I kan-na sī pí tshiau-sin-sing po̍k-tsà phùn--tshut-lâi ê guân-sú tsit-liōng khah tsió ê khuán, jî-tshiánn phùn--tshut-lâi ê sok-tōo mā pí kho-ha̍k-ka sǹg--tshut-lâi ê tsū-iû po̍k-tsà ê sok-tōo koh khah kín.
Tsit tiunn siòng-phìnn sī Hubble Thài-khong Bōng-uán-kiànn hip--ê.
Siòng-phìnn sú-iōng ê sann sik, sī uī-tio̍h kho-ha̍k bo̍k-ti̍k kuàn-sì sú-iōng ê sik-tsuí.
Môo-hē-sing-hûn tsha-put-to ū 10 kng-nî khuah.
Sing-hûn tiong-ng ū tsi̍t lia̍p me̍h-tōng-tshinn: I sī tsi̍t lia̍p tiong-tsú-tshinn, tsit-liōng kah lán ê Thài-iông tsha-put-to tuā, m̄-koh i ê tshùn-tshioh tsiah tsi̍t ê tsng-thâu hiah-nī tuā niā-niā.
Môo-hē-sing-hûn me̍h-tōng-tshinn ê tsū-suân sok-tōo, tsi̍t bió-tsing tsha-put-to se̍h 30 liàn.


## [English] M1: The Crab Nebula from Hubble
This is the mess that is left when a star explodes.
The [Crab Nebula][Crab Nebula 1], the result of a [supernova][supernova] seen in [1054 AD][1054 AD], is filled with [mysterious][mysterious] filaments.
The [filaments][filaments] are not only tremendously complex, but appear to have [less mass than expelled][less mass than expelled] in the original supernova and a [higher speed than expected][higher speed than expected] from a free explosion.
The [featured image][featured image], taken by the [Hubble Space Telescope][Hubble Space Telescope], is [presented][presented] in three colors chosen for [scientific interest][scientific interest].
The [Crab Nebula][Crab Nebula 2] spans about 10 [light-years][light-years].
In [the nebula][the nebula]'s very center lies a [pulsar][pulsar]: a [neutron star][neutron star] as massive as the [Sun][Sun] but with only the size of a [small town][small town].
The [Crab Pulsar][Crab Pulsar] rotates about 30 times each second.

## 詞彙學習

|漢羅|POJ|KIP|華語|English|
|-|-|-|-|-|
|M1|M it|M it|M1|M1|
|Hubble 太空望遠鏡|Hubble Thài-khong Bōng-oán-kiàⁿ|Hubble Thài-khong Bōng-uán-kiànn|哈伯太空望遠鏡|Hubble Space Telescope|
|毛蟹星雲|Mô͘-hē-seng-hûn|Môo-hē-sing-hûn|蟹狀星雲|the Crab Nebula|
|超新星爆炸|chhiau-sin-seng po̍k-chà|tshiau-sin-sing po̍k-tsà|超新星爆炸|supernova explosion|
|超新星殘骸|chhiau-sin-seng chân-hâi|tshiau-sin-sing tsân-hâi|超新星殘骸|supernova remnant|
|雲絲|hûn-si|hûn-si|絲狀結構|filaments|
|自由爆炸|chū-iû po̍k-chà|tsū-iû po̍k-tsà|自由爆炸|free explosion|
|脈動星|me̍h-tōng-chhiⁿ|me̍h-tōng-tshinn|脈動星|pulsar|
|中子星|tiong-chú-chhiⁿ|tiong-tsú-tshinn|中子星|neutron star|
|自旋|chū-soân|tsū-suân|自旋|spin|
|毛蟹星雲脈動星|Mô͘-hē-seng-hûn me̍h-tōng-chhiⁿ|Môo-hē-sing-hûn me̍h-tōng-tshinn|毛蟹星雲脈動星|the Crab Pulsar|
|西元 1054 年|se-goân it-khòng-ngó͘-sù nî|se-guân it-khòng-ngóo-sù nî|西元 1054 年|1054 AD|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/


[Crab Nebula 1]:https://www.nasa.gov/feature/goddard/2017/messier-1-the-crab-nebula
[supernova]:https://imagine.gsfc.nasa.gov/science/objects/supernovae1.html
[1054 AD]: http://messier.seds.org/more/m001_sn.html
[mysterious]:http://www.youtube.com/watch?v=5VnJ9pRR8-8
[filaments]:https://apod.nasa.gov/apod/ap980208.html
[less mass than expelled]:https://ui.adsabs.harvard.edu/abs/1995ApJ...454L.129F/abstract
[higher speed than expected]:https://ui.adsabs.harvard.edu/abs/1998PASP..110..831N/abstract
[featured image]:https://www.spacetelescope.org/images/heic0515a/
[Hubble Space Telescope]:https://www.nasa.gov/mission_pages/hubble/story/index.html
[presented]:https://www.youtube.com/watch?v=_2Fte8xkTpo
[scientific interest]:http://s9.favim.com/orig/131225/cat-galaxy-glasses-Favim.com-1181244.jpg
[Crab Nebula 2]:https://en.wikipedia.org/wiki/Crab_Nebula
[light-years]:https://starchild.gsfc.nasa.gov/docs/StarChild/questions/question19.html
[the nebula]:https://www.youtube.com/watch?v=vPxLVgTIAbk
[pulsar]:http://www.jb.man.ac.uk/~pulsar/Education/Sounds/sounds.html
[neutron star]:https://www.astro.umd.edu/~miller/nstar.html
[Sun]:https://solarsystem.nasa.gov/solar-system/sun/in-depth/
[small town]:https://www.cityofhoughton.com/
[Crab Pulsar]:https://apod.nasa.gov/apod/ap020920.html

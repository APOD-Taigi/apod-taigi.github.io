---
title: MACS0647：Webb 太空望遠鏡翕著--ê 宇宙早期 ê 重力透鏡效應
date: 2023-01-18
publishdate: 2023-01-18T11:45:00+0800
tags: [James Webb 太空望遠鏡, JWST, 星系團, MACS0647, MACS0647-JD, 重力透鏡效應, Hubble 太空望遠鏡, 星系群, 星系, 大霹靂, 視線方向]
hero: https://apod.nasa.gov/apod/fap/image/2301/MacsClusterLens_Webb_960.jpg
summary: 咱會當 ùi 這張 James Webb 太空望遠鏡 (JWST) 最近翕--ê 紅外線多彩影像看著星系團 MACS0647 造成 ê 重力透鏡效應。
---

{{% apod %}}

- 原始文章：[MACS0647: Gravitational Lensing of the Early Universe by Webb](https://apod.nasa.gov/apod/ap230118.html)
- 影像來源：[NASA](https://www.nasa.gov/), [ESA](https://esa.int/), [CSA](https://www.asc-csa.gc.ca/eng/), [Dan Coe](https://www.stsci.edu/~dcoe/Home.html) ([STScI](https://www.stsci.edu/)), Rebecca Larson (UT), Yu-Yang Hsiao (JHU); Processing: [Alyssa Pagan](https://illuminateduniverse.org/author/spacebean1701/) (STScI); Text: [Michael Rutkowski](https://cset.mnsu.edu/departments/physics-and-astronomy/faculty-and-staff/michael-rutkowski/) ([Minn. St. U. Mankato](https://cset.mnsu.edu/departments/physics-and-astronomy/)
- 探索你 ê 宇宙：[APOD 亂數產生器](http://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NCU][NCU]ap230118.html)

## [漢羅] MACS0647：Webb 太空望遠鏡翕著--ê 宇宙早期 ê 重力透鏡效應
咱會當 ùi 這張 [James Webb 太空望遠鏡 (JWST)][James Webb Space Telescope (JWST)] 最近 [翕--ê][this] [紅外線多彩影像][multi-color infrared] 看著星系團 MACS0647 造成 ê [重力透鏡效應][Gravitational lensing]。
前景 ê 大質量星系團，kā 背景遙遠星系 tī 視線方向發出 ê 光彎曲去。
背景星系 [MACS0647-JD][MACS0647-JD] 看起來是去予星系團 ê 透鏡效應 [彎曲][lensed] 三擺。
MACS0647-JD [頭先][When first discovered] 用 [Hubble 太空望遠鏡][Hubble Space Telescope] 發現 ê 時陣，去 hŏng 認為是一个變形體。
毋過用 [Webb 太空望遠鏡][Webb] 看 ê 時陣，煞發現這个天體其實是 [一對、或者是一陣細陣 ê 星系群][pair or small group of galaxies]。
這張 MACS0647-JD 內底 ê 天體，色彩攏無仝款，表示這寡星系可能是無仝年歲，抑是有無仝款 ê [塗粉][dust] 成份。
這寡新影像翕著 ê 星系實在是足少--ê，in 是 tī [大霹靂][Big Bang] 發生了後 [幾若億年 ê 時間內][in an era only a few 100 million years] 產生 ê 星系。

## [POJ] MACS0647: Webb Thài-khong Bōng-oán-kiàⁿ hip--tio̍h--ê ú-tiū chá-kî ê tiōng-le̍k thàu-kiàⁿ hāu-èng
Lán ē-tàng ùi chit tiuⁿ James Webb Thài-khong bōng-oán-kiàⁿ (JWST) chòe-kīn hip--ê âng-gōa-sòaⁿ to-chhái iáⁿ-siōng khòaⁿ-tio̍h seng-hē-thoân MACS0647 chō-sêng ê tiōng-le̍k-thàu-kiàⁿ hāu-èng.
Chiân-kéng ê tōa-chit-liōng seng-hē-thoân, kā pōe-kéng iâu-oán seng-hē tī sī-sòaⁿ-hong-hiòng hoat--chhut ê kng oan-khiau khì.
Pōe-kéng seng-hē MACS0647-JD khòaⁿ--khí-lâi sī khì hô͘ seng-hē-thoân ê thàu-kiàⁿ-hāu-èng oan-khiau saⁿ pái.
MACS0647-JD thâu-seng iōng Hubble Thài-khong Bōng-oán-kiàⁿ hoat-hiān ê sî-chūn, khì hŏng jīn-ûi sī chit ê  piàn-hêng-thé.
M̄-koh iōng Webb Thài-khong Bōng-oán-kiàⁿ khòaⁿ ê sî-chūn, sòa hoat-hiān chit ê thian-thé kî-si̍t sī chi̍t-tùi, he̍k-chiá sī chi̍t tīn sè-tīn ê seng-hē-kûn.
Chit tiuⁿ MACS0647-JD lāi-té ê thian-thé, sek-chhái lóng bô-kâng, piau-sī chit-kóa seng-hē khó-lêng sī bô-kâng nî-hòe, ia̍h-sī ū bô-kâng-khoán ê thô͘-hún sêng-hūn.
Chit-kóa sin iáⁿ-siōng hip-tio̍h ê seng-hē si̍t-chāi sī chiok chió--ê, in sī tī Tōa-phek-le̍k hoat-seng liáu-āu kúi-ā ek nî ê sî-kan lāi sán-seng ê seng-hē.


## [KIP] MAC0647: Webb Thài-khong Bōng-uán-kiànn hip--tio̍h--ê ú-tiū tsá-kî ê tiōng-li̍k thàu-kiànn hāu-ìng
Lán ē-tàng uì tsit tiunn James Webb Thài-khong bōng-uán-kiànn (JWST) tsuè-kīn hip--ê âng-guā-suànn to-tshái iánn-siōng khuànn-tio̍h sing-hē-thuân MACS0647 tsō-sîng ê tiōng-li̍k-thàu-kiànn hāu-ìng.
Tsiân-kíng ê tuā-tsit-liōng sing-hē-thuân, kā puē-kíng iâu-uán sing-hē tī sī-suànn-hong-hiòng huat--tshut ê kng uan-khiau khì.
Puē-kíng sing-hē MACS0647-JD khuànn--khí-lâi sī khì hôo sing-hē-thuân ê thàu-kiànn-hāu-ìng uan-khiau sann pái.
MACS0647-JD thâu-sing iōng Hubble Thài-khong Bōng-uán-kiànn huat-hiān ê sî-tsūn, khì hŏng jīn-uî sī tsit ê  piàn-hîng-thé.
M̄-koh iōng Webb Thài-khong Bōng-uán-kiànn khuànn ê sî-tsūn, suà huat-hiān tsit ê thian-thé kî-si̍t sī tsi̍t-tuì, hi̍k-tsiá sī tsi̍t tīn sè-tīn ê sing-hē-kûn.
Tsit tiunn MACS0647-JD lāi-té ê thian-thé, sik-tshái lóng bô-kâng, piau-sī tsit-kuá sing-hē khó-lîng sī bô-kâng nî-huè, ia̍h-sī ū bô-kâng-khuán ê thôo-hún sîng-hūn.
Tsit-kuá sin iánn-siōng hip-tio̍h ê sing-hē si̍t-tsāi sī tsiok tsió--ê, in sī tī Tuā-phik-li̍k huat-sing liáu-āu kuí-ā ik nî ê sî-kan lāi sán-sing ê sing-hē.

## [English] MAC0647: Gravitational Lensing of the Early Universe by Webb

[Gravitational lensing][Gravitational lensing] by the galaxy cluster MACS0647 -- in which the massive foreground cluster distorts and lenses the light emitted by distant background galaxies along the line of sight — is on vivid display here in [this][this] recent [multi-color infrared][multi-color infrared] image from the [James Webb Space Telescope (JWST)][James Webb Space Telescope (JWST)].
In particular, the background source [MACS0647-JD][MACS0647-JD] is seen to be [lensed][lensed] three times by the cluster.
[When first discovered][When first discovered] with the [Hubble Space Telescope][Hubble Space Telescope], MACS0647-JD was observed as an amorphous blob.
With [Webb][Webb] though, this single source is revealed to be a [pair or small group of galaxies][pair or small group of galaxies].
The colors of the MACS0647-JD objects are different as well -- indicating differences potentially in the age or [dust][dust] content of these galaxies.
These new images provide rare examples of galaxies [in an era only a few 100 million years][in an era only a few 100 million years] after the [Big Bang][Big Bang].

          
## 詞彙學習（漢羅/POJ/KIP/華語/English）
- 【James Webb 太空望遠鏡】James Webb Thài-khong bōng-oán-kiàⁿ/James Webb Thài-khong bōng-oán-kiàⁿ/詹姆士韋伯太空望遠鏡/James Webb Space Telescope (JWST)
- 【星系團】seng-hē-thoân/sing-hē-thuân/星系團/galaxy cluster
- 【MACS0647】MACS0647 khòng-lio̍k-sù-chhit/MACS0647 khòng-lio̍k-sù-tshit/MACS0647/MACS0647
- 【MACS0647-JD】MACS0647 khòng-lio̍k-sù-chhit JD/MACS0647 khòng-lio̍k-sù-tshit JD/MACS0647-JD/MACS0647-JD
- 【重力透鏡效應】tiōng-le̍k thàu-kiàⁿ/tiōng-li̍k thàu-kiànn/重力透鏡效應/gravitational lensing
- 【Hubble 太空望遠鏡】Hubble Thài-khong Bōng-oán-kiàⁿ/Hubble Thài-khong Bōng-uán-kiànn/哈伯太空望遠鏡/Hubble Space Telescope (HST)
- 【星系群】seng-hē-kûn/sing-hē-kûn/星系群/galaxy cluster
- 【星系】seng-hē/sing-hē/星系/galaxies
- 【大霹靂】Tōa-phek-le̍k/Tuā-phik-li̍k/大霹靂/the Big Band
- 【視線方向】sī-sòaⁿ-hong-hiòng/sī-suànn-hong-hiòng/視線方向/line of sight


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Gravitational lensing]:https://hubblesite.org/contents/articles/gravitational-lensing
[this]:https://webbtelescope.org/contents/media/images/01GG5S9PYP35JM2JMF1G9Z75SR
[multi-color infrared]:https://jwst-docs.stsci.edu/jwst-near-infrared-camera/nircam-instrumentation/nircam-filters
[James Webb Space Telescope (JWST)]:https://webbtelescope.org/home
[MACS0647-JD]:https://en.wikipedia.org/wiki/MACS0647-JD
[lensed]:https://apod.nasa.gov/apod/ap220705.html
[When first discovered]:https://www.nasa.gov/mission_pages/hubble/science/distance-record.html
[Hubble Space Telescope]:https://apod.nasa.gov/apod/ap090525.html
[Webb]:https://webb.nasa.gov/
[pair or small group of galaxies]:https://blogs.nasa.gov/webb/2022/10/26/webb-offers-never-before-seen-details-of-early-universe/
[dust]:https://astronomy.swin.edu.au/cosmos/d/Dust+Grain
[in an era only a few 100 million years]:https://astronomy.com/magazine/news/2021/01/the-beginning-to-the-end-of-the-universe-the-first-stars-are-born
[Big Bang]:https://en.wikipedia.org/wiki/Big_Bang



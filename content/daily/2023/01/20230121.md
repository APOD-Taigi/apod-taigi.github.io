---
title: 肉眼可見 ê ZTF 彗星
date: 2023-01-21
publishdate: 2023-01-21T11:45:00+0800
tags: [肉眼, ZTF 彗星, 彗星 C/2022E3, 光害, 彗鬚, 塗粉尾溜, 離子尾溜, Oort 雲, 牧夫座, 光分, 太陽活動]
hero: https://apod.nasa.gov/apod/fap/image/2301/ZTF_salamanca1024.jpg
summary: 彗星 C/2022E3 (ZTF) 這馬已經較光矣，免用望遠鏡就看會著矣！
---

{{% apod %}}

- 原始文章：[Naked-eye Comet ZTF](https://apod.nasa.gov/apod/ap230121.html)
- 影像來源 kah [版權][copyright]：Óscar Martín Mesonero ([Organización Salmantina de la Astronáutica y el Espacio](https://www.osae.info/))
- 台文翻譯：[An-Li Tsai][An-Li Tsai] ([NCU][NCU])

## [漢羅] 肉眼可見 ê ZTF 彗星
彗星 C/2022E3 (ZTF) 這馬已經愈來愈光矣，免用望遠鏡就看會著矣！
1 月 19 ê 時陣，咱就會使 tī 西班牙 Salamanca 附近 20 公里遠、無啥物光害 ê 田園天頂，[用目睭直接看著][could just be seen] 這粒彗星。
[當然望遠鏡影像][Still, telescopic images] 會當看較詳細咧，包括彗星美麗 ê 青色彗鬚，較短 ê 塗粉尾溜、kah 較長 ê 離子尾溜。
[較暗 ê 離子尾溜][Its faint ion tail] 是受著 [最近太陽活動 ê 影響][recent solar activity]。
這位 ùi [遙遠 Oort 雲][distant Oort cloud] 來 ê 人客，會 tī 1 月 12 彼工踅過太陽。
伊這馬行到 [北天邊界][northern boundary] 牧夫座附近 ê 恆星遐。
紲落來 ZTF 彗星會 [離開太陽][Outward bound]，毋過伊猶是足光--ê。
伊會 tī 2 月 2 號行到離咱上倚 ê 所在，時到伊 kah 咱地球離無 2.4 光分。


## [POJ] Jio̍k-gán khó-kiàn ê ZTF hūi-chheⁿ
Hūi-chheⁿ C/2022E3 (ZTF) chit-má í-keng lú lâi lú kng ah, bián iōng bōng-oán-kiàⁿ to̍h khòaⁿ-ē-tio̍h ah!
1 goe̍h 19 ê sî-chūn, lán to̍h ē-sái tī Se-pan-gâ Salamanca hù-kīn 20 kong-lí hn̄g, bô sáⁿ-mih kng-hāi ê chhân-hn̂g thiⁿ-téng, iōng ba̍k-chiu ti̍t-chiap khòaⁿ-tio̍h chit lia̍p hūi-chheⁿ.
Tong-jiân bōng-oán-kiàⁿ iáⁿ-siōng ē-tàng khòaⁿ khah siông-sè leh, pau-koat hūi-chheⁿ bí-lē ê chheⁿ-sek hūi-chhiu, khah té ê thô͘-hún bóe-liu, kah khah tn̂g ê lī-chú bóe-liu.
Khah àm ê lī-chú bóe-liu sī siū-tio̍h chòe-kīn Thài-iông oa̍h-tāng ê eng-hiông.
Chit ūi ùi iâu-oán Oort hûn lâi ê lâng-kheh, ē tī 1 goe̍h 12 hit-kang se̍h kòe Thài-iông.
I chit-má kiâⁿ kàu pak-thian pian-kài Bo̍k-hu-chō hù-kīn ê hêng-chheⁿ hiah.
Sòa-lo̍h-lâi ZTF hūi-chheⁿ ē lī-khui Thài-iông, m̄-koh i iáu-sī chiok kng--ê.
I ē tī 2 goe̍h 2 hō kiâⁿ kàu lī lán siōng óa ê só͘-chāi, sî-kàu i kah lán Tē-kiû lī bô 2.4 kng-hun.

## [KIP] Jio̍k-gán khó-kiàn ê ZTF huī-tshenn
Huī-tshenn C/2022È (ZTF) tsit-má í-king lú lâi lú kng ah, bián iōng bōng-uán-kiànn to̍h khuànn-ē-tio̍h ah!
1 gue̍h 19 ê sî-tsūn, lán to̍h ē-sái tī Se-pan-gâ Salamanca hù-kīn 20 kong-lí hn̄g, bô sánn-mih kng-hāi ê tshân-hn̂g thinn-tíng, iōng ba̍k-tsiu ti̍t-tsiap khuànn-tio̍h tsit lia̍p huī-tshenn.
Tong-jiân bōng-uán-kiànn iánn-siōng ē-tàng khuànn khah siông-sè leh, pau-kuat huī-tshenn bí-lē ê tshenn-sik huī-tshiu, khah té ê thôo-hún bué-liu, kah khah tn̂g ê lī-tsú bué-liu.
Khah àm ê lī-tsú bué-liu sī siū-tio̍h tsuè-kīn Thài-iông ua̍h-tāng ê ing-hiông.
Tsit uī uì iâu-uán Oort hûn lâi ê lâng-kheh, ē tī 1 gue̍h 12 hit-kang se̍h kuè Thài-iông.
I tsit-má kiânn kàu pak-thian pian-kài Bo̍k-hu-tsō hù-kīn ê hîng-tshenn hiah.
Suà-lo̍h-lâi ZTF huī-tshenn ē lī-khui Thài-iông, m̄-koh i iáu-sī tsiok kng--ê.
I ē tī 2 gue̍h 2 hō kiânn kàu lī lán siōng uá ê sóo-tsāi, sî-kàu i kah lán Tē-kiû lī bô 2.4 kng-hun.

## [English] Naked-eye Comet ZTF
Comet C/2022E3 (ZTF) is no longer too dim to require a telescope for viewing.
By January 19, it [could just be seen][could just be seen] with the naked eye in this rural sky with little light pollution from a location about 20 kilometers from Salamanca, Spain.
[Still, telescopic images][Still, telescopic images] are needed to show any hint of the comet's pretty green coma, stubby whitish dust tail, and long ion tail.
[Its faint ion tail][Its faint ion tail] has been buffeted by [recent solar activity][recent solar activity].
This visitor from the [distant Oort cloud][distant Oort cloud] rounded the Sun on January 12.
and is now sweeping through stars near the [northern boundary][northern boundary] of the constellation Bootes.
[Outward bound][Outward bound] but still growing brighter, Comet ZTF makes its closest approach on February 2, coming to within about 2.4 light-minutes of our fair planet.


## 詞彙學習（漢羅/POJ/KIP/華語/English）
- 【肉眼】jio̍k-gán/jio̍k-gán/肉眼/naked-eye
- 【ZTF 彗星】ZTF hūi-chheⁿ/ZTF huī-tshenn/ZTF 彗星/Comet ZTF
- 【Comet C/2022E3】Comet C jī-khòng-jī-jī E saⁿ/Comet C jī-khòng-jī-jī E sann/ Comet C/2022E3 / Comet C/2022E3 (ZTF)
- 【光害】kng-hāi/kng-hāi/光害/light pollution
- 【彗鬚】hūi-chhiu/huī-tshiu/彗髮/coma
- 【塗粉尾溜】thô͘-hún bóe-liu/thôo-hún bué-liu/灰塵尾/dust tail
- 【離子尾溜】lī-chú bóe-liu/lī-tsú bué-liu/離子尾/ion tail
- 【Oort 雲】Oort hûn/Oort hûn/歐特雲/Oort cloud
- 【牧夫座】Bo̍k-hu-chō/Bo̍k-hu-tsō/牧夫座/the constellation Bootes
- 【光分】kng-hun/kng-hun/光分/light-minutes
- 【太陽活動】Thài-iông oa̍h-tāng/Thài-iông ua̍h-tāng/太陽活動/solar activity



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/


[could just be seen]:https://earthsky.org/astronomy-essentials/new-comet-might-get-bright-enough-for-binoculars/
[Still, telescopic images]:https://skyandtelescope.org/astronomy-news/spot-circumpolar-comet-ztf-c-2022-e3-in-binoculars/
[Its faint ion tail]:https://apod.nasa.gov/apod/ap230109.html
[recent solar activity]:https://spaceweather.com/archive.php?view=1&day=19&month=01&year=2023
[distant Oort cloud]:https://solarsystem.nasa.gov/solar-system/oort-cloud/in-depth/
[northern boundary]:https://theskylive.com/c2022e3-info#ephemeris
[Outward bound]:http://astro.vanbuitenen.nl/comet/2022E3

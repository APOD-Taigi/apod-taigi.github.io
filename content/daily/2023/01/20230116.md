---
title: 加強色彩 ê 月球
date: 2023-01-16
publishdate: 2023-01-16T11:45:00+0800
tags: [月球, 衛星, 隕石坑, 大型衝擊事件, 月海, 熔岩海, 鐵, a-lú-mih]
hero: https://apod.nasa.gov/apod/fap/image/2301/MoonEnhanced_Mirza_960.jpg
summary: 咱 ê 月娘看起來應該毋是按呢。月球實際上表面並無遮爾豐富 ê 紋理，伊 ê 色彩變化是無差遮爾濟。
---

{{% apod %}}

- 原始文章：[Moon Enhanced](https://apod.nasa.gov/apod/ap230116.html)
- 影像來源 kah 版權：[Darya Kawa Mirza](https://www.instagram.com/daryavaseum/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 加強色彩 ê 月球
咱 ê 月娘看起來應該毋是按呢。
[咱地球 ê 衛星][Earth's Moon]，月球，實際上 表面並無遮爾豐富 ê 紋理，伊 色 ê 變化是無差遮爾濟。
毋過 [這張影像][featured image] 是照誠實 ê 色彩 做數位處理 ê 結果。
是 kā 幾若張相片疊做伙了後，[強調][enhanced] 月球 ê 地表特性 所產生 ê 圖。
強化 ê 圖，會當予咱看這寡隕石坑看較清楚咧。
嘛較有法度予咱了解 tī [過去這 46 億年 ê 歷史內][4.6-billion-year history]，發生 tī 月球 ê [大型衝擊事件][tremendous bombardment]。
[較暗 ê 區域][dark areas] 叫做 [月海][maria]，遮以前是 [熔岩海][molten lava]，內底 ê [隕石坑][craters] 較少。
另外就是，影像 ê [色彩][colors] 雖然是照月球地表 ê 誠實成份去分配--ê，毋過色彩有調整過，對比嘛有改較大。
Tī 遮，藍色代表鐵 ê 成份較濟，柑仔色代表 a-lú-mih ê 成份有較超過。
雖罔講這幾若十億年來，[月球][Moon] 一直用仝一面向咱地球，毋過 [現代 ê 技術][modern technology] 已經有法度予咱 tùi 伊 [較了解][much more] 矣，嘛知影伊會按怎 [影響著咱地球][affects the Earth]。



## [POJ] Ka-kiông sek-chhái ê Goe̍h-kiû
Lán ê goe̍h-niû khòaⁿ--khí-lâi èng-kai m̄-sī án-ne.
Lán Tē-kiû ê ōe-chheⁿ, Goe̍h-kiû, si̍t-chè-siōng piáu-bīn pēng bô chiah-nī hong-hù ê bûn-lí, i sek ê piàn-hòa sī bô chha chiah-nī chōe.
M̄-koh chit tiuⁿ iáⁿ-siōng sī chiàu chiâⁿ-si̍t ê sek-chhái chò só͘-ūi chhú-lí ê kiat-kó.
Sī kā kúi-ā tiuⁿ siòng-phìⁿ tha̍h chò-hóe liáu-āu, kiông-tiau Goe̍h-kiû ê tē-piáu te̍k-sèng só͘ sán-seng ê tô͘.
Kiông-hòa ê tô͘, ē-tàng hō͘ lán khòaⁿ chit-kóa ún-se̍k-kheⁿ khòaⁿ khah chheng-chhó leh.
Mā khah ū hoat-tō͘ hō͘ lán liáu-kái tī kòe-khì che 46 ek-nî ê le̍k-sú lāi, hoat-seng tī Goe̍h-kiû ê tōa-hêng chhiong-kek sū-kiāⁿ.
Khah àm ê khu-he̍k kiò-chò Goe̍h-hái, chia í-chêng sī iông-giâm-hái, lāi-té ê ún-se̍k-kheⁿ khah chió.
Lēng-gōa to̍h sī, iáⁿ-siōng ê sek-chhái sui-jiân sī chiàu Goe̍h-kiû tē-piáu ê chiâⁿ-si̍t sêng-hūn khì hun-phòe--ê, m̄-koh sek-chhái ū tiâu-chéng kòe, tùi-pí mā ū kái khah tōa.
Tī chia, nâ-sek tāi-piáu thih ê sêng-hūn khah chōe, kam-á-sek tāi-piáu a-lú-mih ê sêng-hūn ū khah chhiau-kòe.
Sui-bóng kóng che kúi-ā cha̍p ek nî lâi, Goe̍h-kiû it-ti̍t iōng kāng chi̍t bīn hiòng lán Tē-kiû, m̄-koh hiān-tāi ê ki-su̍t í-keng ū hoat-tō͘ hō͘ lán tùi i khah liáu-kái ah, mā chai-iáⁿ i ē án-ná eng-hiông tio̍h lán Tē-kiû.

## [KIP]  Ka-kiông sik-tshái ê Gue̍h-kiû
Lán ê gue̍h-niû khuànn--khí-lâi ìng-kai m̄-sī án-ne.
Lán Tē-kiû ê uē-tshenn, Gue̍h-kiû, si̍t-tsè-siōng piáu-bīn pīng bô tsiah-nī hong-hù ê bûn-lí, i sik ê piàn-huà sī bô tsha tsiah-nī tsuē.
M̄-koh tsit tiunn iánn-siōng sī tsiàu tsiânn-si̍t ê sik-tshái tsò sóo-uī tshú-lí ê kiat-kó.
Sī kā kuí-ā tiunn siòng-phìnn tha̍h tsò-hué liáu-āu, kiông-tiau Gue̍h-kiû ê tē-piáu ti̍k-sìng sóo sán-sing ê tôo.
Kiông-huà ê tôo, ē-tàng hōo lán khuànn tsit-kuá ún-si̍k-khenn khuànn khah tshing-tshó leh.
Mā khah ū huat-tōo hōo lán liáu-kái tī kuè-khì tse 46 ik-nî ê li̍k-sú lāi, huat-sing tī Gue̍h-kiû ê tuā-hîng tshiong-kik sū-kiānn.
Khah àm ê khu-hi̍k kiò-tsò Gue̍h-hái, tsia í-tsîng sī iông-giâm-hái, lāi-té ê ún-si̍k-khenn khah tsió.
Līng-guā to̍h sī, iánn-siōng ê sik-tshái sui-jiân sī tsiàu Gue̍h-kiû tē-piáu ê tsiânn-si̍t sîng-hūn khì hun-phuè--ê, m̄-koh sik-tshái ū tiâu-tsíng kuè, tuì-pí mā ū kái khah tuā.
Tī tsia, nâ-sik tāi-piáu thih ê sîng-hūn khah tsuē, kam-á-sik tāi-piáu a-lú-mih ê sîng-hūn ū khah tshiau-kuè.
Sui-bóng kóng tse kuí-ā tsa̍p ik nî lâi, Gue̍h-kiû it-ti̍t iōng kāng tsi̍t bīn hiòng lán Tē-kiû, m̄-koh hiān-tāi ê ki-su̍t í-king ū huat-tōo hōo lán tuì i khah liáu-kái ah, mā tsai-iánn i ē án-ná ing-hiông tio̍h lán Tē-kiû.

## [English] Moon Enhanced
Our Moon doesn't really look like this.
[Earth's Moon][Earth's Moon], Luna, doesn't naturally show this rich texture, and its colors are more subtle.
But this digital creation is based on reality.
The [featured image][featured image] is a composite of multiple images and [enhanced][enhanced] to bring up real surface features.
The enhancements, for example, show more clearly craters that illustrate the [tremendous bombardment][tremendous bombardment] our Moon has been through during its [4.6-billion-year history][4.6-billion-year history].
The [dark areas][dark areas], called [maria][maria], have fewer [craters][craters] and were once seas of [molten lava][molten lava].
Additionally, the image [colors][colors], although based on the moon's real composition, are changed and exaggerated.
Here, a blue hue indicates a region that is iron rich, while orange indicates a slight excess of aluminum.
Although the [Moon][Moon] has shown the same side to the Earth for billions of years, [modern technology][modern technology] is allowing humanity to learn [much more][much more] about it -- and how it [affects the Earth][affects the Earth].

## 詞彙學習（漢羅/POJ/KIP/華語/English）
- 【月球】Goe̍h-kiû/Gue̍h-kiû/月球/Moon
- 【衛星】ōe-chheⁿ/uē-tshenn/衛星/satellite
- 【隕石坑】ún-se̍k-kheⁿ/ún-si̍k-khenn/隕石坑/craters
- 【大型衝擊事件】tōa-hêng chhiong-kek sū-kiāⁿ/tuā-hîng tshiong-kik sū-kiānn/巨大衝擊事件/tremendous bombardment
- 【月海】goe̍h-hái/gue̍h-hái/月海/maria
- 【熔岩海】iông-giâm-hái/iông-giâm-hái/熔岩海/seas of molten lava
- 【鐵】thih/thih/鐵/iron
- 【a-lú-mih】a-lú-mih/a-lú-mih/鋁/aluminum


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Earth's Moon]:https://solarsystem.nasa.gov/moons/earths-moon/in-depth/
[featured image]:https://www.instagram.com/p/ClT7OieMS3-/
[enhanced]:https://mymodernmet.com/wp/wp-content/uploads/2021/07/benson-cat-outfits-8.jpeg
[tremendous bombardment]:https://en.wikipedia.org/wiki/Late_Heavy_Bombardment
[4.6-billion-year history]:https://moon.nasa.gov/inside-and-out/overview/#otp_lunar_origins
[dark areas]:https://en.wikipedia.org/wiki/Lunar_mare#/media/File:Moon_names.svg
[maria]:https://en.wikipedia.org/wiki/Lunar_mare
[craters]:https://youtu.be/HTukFx17Ryg
[molten lava]:https://youtu.be/wiRdr5LzbwY
[colors]:https://apod.nasa.gov/apod/ap210831.html
[Moon]:https://spaceplace.nasa.gov/all-about-the-moon/en/
[modern technology]:https://apod.nasa.gov/apod/ap140113.html
[much more]:https://apod.nasa.gov/apod/ap190717.html
[affects the Earth]:https://www.iop.org/explore-physics/moon/how-does-moon-affect-earth


---
title: 2022 年 ê 月娘時鐘
date: 2023-01-06
publishdate: 2023-01-06T11:45:00+0800
tags: [月圓, 近地點, 遠地點, 斯里蘭卡, 世界時, 視寸尺, 狼月]
hero: https://apod.nasa.gov/apod/fap/image/2301/MoonOClock1024.jpg
summary: 2023 年 ê 頭一个月圓會出現 tī 今仔暗 23:08 UTC (世界時)，kah 日頭相對 ê 位置。

categories: [podcast]
vocals: [草莓大福]
---

{{% apod %}}

- 原始文章：[Moon O'Clock 2022](https://apod.nasa.gov/apod/ap230106.html)
- 影像來源 kah [版權][copyright]：[Niveth Kumar](https://www.instagram.com/nivethz/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cldaivxjn00d401t42dikht3s" >}}

## [漢羅] 2022 年 ê 月娘時鐘
[2023 年 ê 頭一个月圓][The first Full Moon of 2023] 會出現 tī [今仔暗][the sky tonight] 23:08 [UTC][UTC] (世界時)，kah 日頭相對 ê 位置。
這馬是伊 [上光 ê 時陣][brightest phase]，伊大閣媠，tī 天頂是足好揣--ê。
予你做一个參考，[這个特別 ê 天文影像計畫][dedicated astro-imaging project]，是 kā 2022 年規年 tī 斯里蘭卡翕著 ê 月圓，鬥做這張相片--ê。
2022 年這 12 粒月圓 ê 名、月份、佗一工，攏標示 tī 這張圖內底。
逐粒月圓 ê 視寸尺 kah 伊是 倚 [近地點 抑是 遠地點][perigee or apogee] 偌近有關係。
近地點就是月球 tī 長株圓軌道 行到離咱上倚彼點。
遠地點就是伊 tī 長株圓軌道 行到離咱上遠彼點。
像 2022 年 ê 狼月是 tī 半暝 1 點，今仔日 ê 月圓是出現 tī 遠地點附近 2 工內。
毋過 kah 2022 年無仝， [2023 年][the year 2023] 會拄著 13 擺 ê 月圓，按呢 kah 時鐘 ê 12 點鐘就袂鬥搭矣。


## [POJ] 2022 nî ê Goe̍h-niû sî-cheng
2023 nî ê thâu-chi̍t-ê goe̍h-îⁿ ē chhut-hiān tī kin-á-àm 23:08 UTC (Sè-kài-sî), kah ji̍t-thâu siong-tùi ê ūi-tì.
Chit-má sī i siōng kng ê sî-chūn.
I tōa koh súi, tī thiⁿ-téng sī chiok hó chhōe--ê.
Hō͘ lí chòe chi̍t-ê chham-khó, chit-ê te̍k-pia̍t ê thian-bûn iáⁿ-siōng kè-ōe, sī kā 2022 nî kui-nî tī Su-lí-lân-khah hip-tio̍h ê goe̍h-îⁿ, tàu chòe chit-tiuⁿ siòng-phìⁿ--ê.
2022 nî chit 12 lia̍p goe̍h-îⁿ ê miâ, goe̍h-hūn, toh-chi̍t-kang, lóng piau-sī tī chit tiuⁿ tô͘ lāi-té.
Ta̍k-lia̍p goe̍h-îⁿ ê sī-chhùn-chhioh kah i sī óa kīn-tē-tiám ia̍h-sī oán-tē-tiám gōa kīn ū koan-hē.
Kīn-tē-tiám to̍h sī Goe̍h-kiû tī tn̂g-tu-îⁿ kúi-tō kiâⁿ kàu lī lân siōng óa hit tiám.
Oán-tē-tiám to̍h sī i tī tn̂g-tu-îⁿ kúi-tō kiâⁿ kàu lī lân siōng hn̄g hit tiám.
Chhiūⁿ 2022 nî ê Lông-goe̍h sī tī pòaⁿ-mî 1 tiám, kin-á-ji̍t ê goe̍h-îⁿ sī chhut-hiān tī oán-tē-tiám hù-kīn 2 kang lāi.
M̄-koh kah 2022 nî bô-kâng, 2023 nî ē tú-tio̍h 13 pái ê goe̍h-îⁿ, án-ni kah sî-cheng ê 12 tiám-cheng to̍h bē tàu-tah--ah.


## [KIP] 2022 nî ê Gue̍h-niû sî-tsing
2023 nî ê thâu-tsi̍t-ê gue̍h-înn ē tshut-hiān tī kin-á-àm 23:08 UTC (Sè-kài-sî), kah ji̍t-thâu siong-tuì ê uī-tì.
Tsit-má sī i siōng kng ê sî-tsūn.
I tuā koh suí, tī thinn-tíng sī tsiok hó tshuē--ê.
Hōo lí tsuè tsi̍t-ê tsham-khó, tsit-ê ti̍k-pia̍t ê thian-bûn iánn-siōng kè-uē, sī kā 2022 nî kui-nî tī Su-lí-lân-khah hip-tio̍h ê gue̍h-înn, tàu tsuè tsit-tiunn siòng-phìnn--ê.
2022 nî tsit 12 lia̍p gue̍h-înn ê miâ, gue̍h-hūn, toh-tsi̍t-kang, lóng piau-sī tī tsit tiunn tôo lāi-té.
Ta̍k-lia̍p gue̍h-înn ê sī-tshùn-tshioh kah i sī uá kīn-tē-tiám ia̍h-sī uán-tē-tiám guā kīn ū kuan-hē.
Kīn-tē-tiám to̍h sī Gue̍h-kiû tī tn̂g-tu-înn kuí-tō kiânn kàu lī lân siōng uá hit tiám.
Uán-tē-tiám to̍h sī i tī tn̂g-tu-înn kuí-tō kiânn kàu lī lân siōng hn̄g hit tiám.
Tshiūnn 2022 nî ê Lông-gue̍h sī tī puànn-mî 1 tiám, kin-á-ji̍t ê gue̍h-înn sī tshut-hiān tī uán-tē-tiám hù-kīn 2 kang lāi.
M̄-koh kah 2022 nî bô-kâng, 2023 nî ē tú-tio̍h 13 pái ê gue̍h-înn, án-ni kah sî-tsing ê 12 tiám-tsing to̍h bē tàu-tah--ah.


## [English] Moon O'Clock 2022

[The first Full Moon of 2023][The first Full Moon of 2023] is in [the sky tonight][the sky tonight] opposite the Sun at 23:08 [UTC][UTC].
Big and beautiful, the Moon at its [brightest phase][brightest phase] should be easy to spot.
For your quick reference, images captured near the times of all the full moons of 2022 are aranged in this [dedicated astro-imaging project][dedicated astro-imaging project] from Sri Lanka, planet Earth.
The day, month and a popular name for 2022's twelve full moons are indicated in the chart.
The apparent size of each full moon depends on how close the full lunar phase is to [perigee or apogee][perigee or apogee], the closest or farthest point in the eliptical lunar orbit.
Like the 2022 Wolf Moon at 1 o'clock, tonight's Full Moon occurs within a about two days of apogee.
But unlike 2022, [the year 2023][the year 2023] will have 13 full moons that won't all fit nicely around a twelve hour clock-face.

  
## 詞彙學習（漢羅/POJ/KIP/華語/English）
- 【月圓】goe̍h-îⁿ/gue̍h-înn/滿月/full moons
- 【近地點】kīn-tē-tiám/kīn-tē-tiám/近地點/perigee
- 【遠地點】oán-tē-tiám/uán-tē-tiám/遠地點/apogee
- 【斯里蘭卡】Su-lí-lân-khah/Su-lí-lân-khah/斯里蘭卡/Sri Lanka
- 【世界時】Sè-kài-sî/Sè-kài-sî/世界時/Universal Time Coordinated (UTC)
- 【視寸尺】sī-chhùn-chhioh/sī-tshùn-tshioh/視尺寸/apparent size
- 【狼月】Lông-goe̍h/Lông-gue̍h/狼月/Wolf Moon


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/


[The first Full Moon of 2023]:https://earthsky.org/tonight/january-full-moon-is-the-wolf-moon/
[the sky tonight]:https://solarsystem.nasa.gov/skywatching/whats-up/
[UTC]:https://earthsky.org/astronomy-essentials/universal-time/
[brightest phase]:https://apod.nasa.gov/apod/ap211118.html
[dedicated astro-imaging project]:https://www.instagram.com/p/Cmwq5ubSyw_/
[perigee or apogee]:https://apod.nasa.gov/apod/MoonApogeePerigee1024.jpg
[the year 2023]:https://solarsystem.nasa.gov/resources/2785/moon-phases-2023/


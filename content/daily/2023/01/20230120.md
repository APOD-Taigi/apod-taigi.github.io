---
title: 星系相戰：M81 kah M82
date: 2023-01-20
publishdate: 2023-01-20T11:45:00+0800
tags: [M81, M82, 大熊座, 捲螺仔手骨, 捲螺仔星系, 星系核, Bode 星系, 不規則星系, 密度波, 恆星形成區, X-光, 合併, 系外星系, 交互作用, NGC 3077, NGC 2976, 奧地利, 累積光通量, 銀河盤, 恆星光, 星際雲, 氣體雲, 星雲, 闊幅, 反射]
hero: https://apod.nasa.gov/apod/image/2301/AUFSCHNAITER_Andreas_APOD_Bode_Cigare1024.jpg
summary: 相片中央彼兩个星系是 tī 北天 ê 大熊座遐。毋過實際上是離足遠--ê，有 1200 萬光年遐爾遠。
categories: [podcast]
vocals: [阿錕]
---

{{% apod %}}

- 原始文章：[Galaxy Wars: M81 and M82](https://apod.nasa.gov/apod/ap230120.html)
- 影像來源 kah [版權][copyright]：[Andreas Aufschnaiter](https://www.instagram.com/aufschnaiter_photography/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cle5vrza305fa01tj526k2zjn" >}}

## [漢羅] 星系相戰：M81 kah M82
相片中央彼兩个星系是 tī 北天 ê 大熊座遐。
毋過實際上 in 是離足遠--ê，有 1200 萬光年遐爾遠。
正爿彼个有大支捲螺仔手骨、黃色星系核 ê [捲螺仔星系是 M81][spiral galaxy M81]。
伊嘛叫做 Bode 星系，有 10 萬光年遐爾大。
倒爿彼个大管薰外形 ê [不規則星系是 M82][irregular galaxy M82]。
過去這十億年來，這對星系 ê 引力一直 leh 相戰。
Tī 宇宙內底，星系互相接近 ê 連紲過程中，[每一个星系 ê 引力][Gravity from each galaxy] 會一直影響著另外一个星系。
In 上尾一擺互踅持續 1 億年矣。
真有可能是因為按呢去加強 [M81][M81] ê 密度波，造成 M81 ê 捲螺仔手骨變較大支。
[M82][M82] 有足活潑 ê 恆星形成區，而且相挵 ê 氣體雲會產生足強 ê 能量，所以這个星系會 [發出 X-光][glows in X-rays]。
閣紲落來幾若百萬年，兩个星系 ê 引力會繼續相搝，落尾會合併做 [一个星系][single galaxy will remain]。
這个系外星系 ê 景色嘛包括其他 kah [M81 有交互作用 ê 成員][M81 galaxy group]。
有 倒爿下跤 ê 大捲螺仔星系 NGC 3077，kah 正爿頂懸 ê NGC 2976。
這幅闊幅相片是 tī 奧地利 Alps 山 ê [夜空翕--ê][Captured under dark night skies]。
相片 ê 前景攏是累積光通量 ê 星雲。
這寡暗暗 [沙沙 ê 星際雲][dusty interstellar clouds]，是反射咱銀河盤頂懸 ê 恆星光造成--ê。


## [POJ] Seng-hē sio-chiàn: M81 kah M82
Siòng-phìⁿ tiong-ng hit nn̄g ê seng-hē sī tī pak-thian ê Tāi-hîm-chō hiah.
M̄-koh si̍t-chè siōng in sī lī chiok hn̄g--ê, ū 1200 bān kng-nî hiah-nī hn̄g.
Chiàⁿ-pêng hit-ê ū tōa-ki kńg-lê-á chhiú-kut, n̂g-sek seng-hē-he̍k ê kńg-lê-á seng-hē sī M81.
I mā kiò-chò Bode seng-hē, ū 10 bān kng-nî hiah-nī tōa.
Tò-pêng hit-ê tōa-kóng-hun gōa-hêng ê put-kui-chek-seng-hē sī M82.
Kòe-khì che cha̍p-ek nî lâi, chit tùi seng-hē ê ín-le̍k it-ti̍t leh sio-chiàn.
Tī ú-tiū lāi-té, seng-hē hō͘-siong chiap-kīn ê liân-sòa kòe-têng tiong, múi chi̍t ê seng-hē ê ín-le̍k ē it-ti̍t eng-hiông tio̍h lēng-gōa chi̍t ê seng-hē.
In siōng bóe chi̍t-pái hō͘-se̍h chhî-sio̍k 1 ek nî ah.
Chin ū khó-lêng sī án-ne khì ka-kiông M81 ê bi̍t-tō͘-pho, chō-sêng M81 ê kńg-lê-á chhiú-kut pian kah khah tōa ki.
M82 ū chiok oa̍h-phoat ê hêng-chheⁿ hêng-sêng-khu, jî-chhiáⁿ sio-lòng ê khì-thé-hûn ē sán-seng chiok kiong ê lêng-liōng, só͘-í chit ê seng-hē ē hoat-chhut X-kng.
Koh sòa-lo̍h-lâi kúi-ā pah-bān nî, nn̄g ê seng-hē ê ín-le̍k ē kè-sio̍k sio giú, lo̍h-bóe ē ha̍p-pèng chò chi̍t ê seng-hē.
Chit ê seng-hē ê kéng-sek mā pau-koat kî-tha kah M81 ū kau-hō͘-chok-iōng ê sêng-goân.
Ū tò-pêng ē-kha ê tōa kńg-lê-á seng-hē NGC 3077, kah chiàⁿ-pêng téng-koân ê NGC 2976.
Chit pak khoah-pak siòng-phìⁿ sī tī Ò-tē-lī Alps soaⁿ ê iā-khong hip--ê.
Siòng-phìⁿ ê chiân-kéng lóng sī lúi-chek kng-thong-liōng ê seng-hûn.
Chit-kóa àm-àm soa-soa ê seng-chè-hûn, sī hoán-siā lán Gîn-hô-pôaⁿ téng-koân ê hêng-chheⁿ-kng chō-sêng--ê.


## [KIP] Sing-hē sio-tsiàn: M81 kah M82
Siòng-phìnn tiong-ng hit nn̄g ê sing-hē sī tī pak-thian ê Tāi-hîm-tsō hiah.
M̄-koh si̍t-tsè siōng in sī lī tsiok hn̄g--ê, ū 1200 bān kng-nî hiah-nī hn̄g.
Tsiànn-pîng hit-ê ū tuā-ki kńg-lê-á tshiú-kut, n̂g-sik sing-hē-hi̍k ê kńg-lê-á sing-hē sī M81.
I mā kiò-tsò Bode sing-hē, ū 10 bān kng-nî hiah-nī tuā.
Tò-pîng hit-ê tuā-kóng-hun guā-hîng ê put-kui-tsik-sing-hē sī M82.
Kuè-khì tse tsa̍p-ik nî lâi, tsit tuì sing-hē ê ín-li̍k it-ti̍t leh sio-tsiàn.
Tī ú-tiū lāi-té, sing-hē hōo-siong tsiap-kīn ê liân-suà kuè-tîng tiong, muí tsi̍t ê sing-hē ê ín-li̍k ē it-ti̍t ing-hiông tio̍h līng-guā tsi̍t ê sing-hē.
In siōng bué tsi̍t-pái hōo-se̍h tshî-sio̍k 1 ik nî ah.
Tsin ū khó-lîng sī án-ne khì ka-kiông M81 ê bi̍t-tōo-pho, tsō-sîng M81 ê kńg-lê-á tshiú-kut pian kah khah tuā ki.
M82 ū tsiok ua̍h-phuat ê hîng-tshenn hîng-sîng-khu, jî-tshiánn sio-lòng ê khì-thé-hûn ē sán-sing tsiok kiong ê lîng-liōng, sóo-í tsit ê sing-hē ē huat-tshut X-kng.
Koh suà-lo̍h-lâi kuí-ā pah-bān nî, nn̄g ê sing-hē ê ín-li̍k ē kè-sio̍k sio giú, lo̍h-bué ē ha̍p-pìng tsò tsi̍t ê sing-hē.
Tsit ê sing-hē ê kíng-sik mā pau-kuat kî-tha kah M81 ū kau-hōo-tsok-iōng ê sîng-guân.
Ū tò-pîng ē-kha ê tuā kńg-lê-á sing-hē NGC 3077, kah tsiànn-pîng tíng-kuân ê NGC 2976.
Tsit pak khuah-pak siòng-phìnn sī tī Ò-tē-lī Alps suann ê iā-khong hip--ê.
Siòng-phìnn ê tsiân-kíng lóng sī luí-tsik kng-thong-liōng ê sing-hûn.
Tsit-kuá àm-àm sua-sua ê sing-tsè-hûn, sī huán-siā lán Gîn-hô-puânn tíng-kuân ê hîng-tshenn-kng tsō-sîng--ê.

## [English] Galaxy Wars: M81 and M82
The two dominant galaxies near center are far far away, 12 million light-years distant toward the northern constellation of the Great Bear.
On the right, with grand spiral arms and bright yellow core is [spiral galaxy M81][spiral galaxy M81].
Also known as Bode's galaxy, M81 spans some 100,000 light-years.
On the left is cigar-shaped [irregular galaxy M82][irregular galaxy M82].
The pair have been locked in gravitational combat for a billion years.
[Gravity from each galaxy][Gravity from each galaxy] has profoundly affected the other during a series of cosmic close encounters.
Their last go-round lasted about 100 million years and likely raised density waves rippling around M81, resulting in the richness of [M81][M81]'s spiral arms.
[M82][M82] was left with violent star forming regions and colliding gas clouds so energetic that the galaxy [glows in X-rays][glows in X-rays].
In the next few billion years, their continuing gravitational encounters will result in a merger, and a [single galaxy will remain][single galaxy will remain].
This extragalactic scenario also includes other members of the interacting [M81 galaxy group][M81 galaxy group] with NGC 3077 below and right of the large spiral, and NGC 2976 at upper right in the frame.
[Captured under dark night skies][Captured under dark night skies] in the Austrian Alps, the foreground of the wide-field image is filled with integrated flux nebulae.
Those faint, [dusty interstellar clouds][dusty interstellar clouds] reflect starlight above the plane of our own Milky Way galaxy.


## 詞彙學習

|漢羅|POJ|KIP|華語|English|
|-|-|-|-|-|
|M81|M peh-cha̍p-it|M peh-tsa̍p-it|M81|M81|
|M82|M peh-cha̍p-jī|M peh-tsa̍p-jī|M82|M82|
|大熊座|Tāi-hîm-chō|Tāi-hîm-tsō|大熊座|the Great Bear|
|捲螺仔手骨|kńg-lê-á chhiú-kut|kńg-lê-á tshiú-kut|螺旋手臂、旋臂|spiral arms|
|捲螺仔星系|kńg-lê-á seng-hē|kńg-lê-á sing-hē|螺旋星系|spiral galaxy|
|星系核|seng-hē-he̍k|sing-hē-hi̍k|星系核|galactic core|
|Bode 星系|Bode seng-hē|Bode sing-hē|波德星系|Bode's galaxy|
|不規則星系|put-kui-chek-seng-hē|put-kui-tsik-sing-hē|不規則星系|irregular galaxy|
|密度波|bi̍t-tō͘-pho|bi̍t-tōo-pho|密度波|density waves|
|恆星形成區|hêng-chheⁿ hêng-sêng-khu|hîng-tshenn hîng-sîng-khu|恆星形成區|star forming regions|
|X-光|X-kng|X-kng|X-光|X-ray|
|合併|ha̍p-pèng|ha̍p-pìng|合併|merger|
|系外星系|hē-gōa-seng-hē|hē-guā-sing-hē|系外星系|extragalactic|
|交互作用|kau-hō͘-chok-iōng|kau-hōo-tsok-iōng|交互作用|interacting|
|NGC 3077|NGC sam-khòng-chhit-chhit|NGC sam-khòng-tshit-tshit|NGC 3077|NGC 3077|
|NGC 2976|NGC jī-kiú-chhit-lio̍k|NGC jī-kiú-tshit-lio̍k|NGC 2976|NGC 2976|
|奧地利|Ò-tē-lī|Ò-tē-lī|奧地利|Austria|
|累積光通量|lúi-chek kng-thong-liōng|luí-tsik kng-thong-liōng|累積光通量|integrated flux|
|銀河盤|Gîn-hô-pôaⁿ|Gîn-hô-puânn|銀河盤|the plane of our own Milky Way galaxy|
|恆星光|hêng-chheⁿ-kng|hîng-tshenn-kng|星光|starlight|
|星際雲|seng-chè-hûn|sing-tsè-hûn|星際雲|interstellar clouds|
|氣體雲|khì-thé-hûn|khì-thé-hûn|氣體雲|gas clouds|
|星雲|seng-hûn|sing-hûn|星雲|nebulae|
|闊幅|khoah-pak|khuah-pak|廣角|wide-field|
|反射|hoán-siā|huán-siā|反射|reflect|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[spiral galaxy M81]:https://apod.nasa.gov/apod/ap190417.html
[irregular galaxy M82]:https://apod.nasa.gov/apod/ap190723.html
[Gravity from each galaxy]:https://phys.org/news/2019-11-astronomers-stellar-halo.html
[M81]:http://www.youtube.com/watch?v=0seVq5ydqzk
[M82]:https://hubblesite.org/contents/news-releases/2001/news-2001-08.html
[glows in X-rays]:https://chandra.harvard.edu/photo/2006/m82/
[single galaxy will remain]:https://science.nasa.gov/science-news/science-at-nasa/2012/31may_andromeda/
[M81 galaxy group]:http://www.atlasoftheuniverse.com/galgrps/m81.html
[Captured under dark night skies]:https://www.instagram.com/p/CnSTIpuLZFV/
[dusty interstellar clouds]:https://apod.nasa.gov/apod/ap160428.html

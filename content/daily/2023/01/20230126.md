---
title: 活跳星系 NGC 1275
date: 2023-01-26
publishdate: 2023-01-26T11:45:00+0800
tags: [活跳星系, NGC 1275, 英仙座星系團, 英仙座, 星系團, 英仙座 A, 超大質量烏洞, 吸積, Hubble 太空望遠鏡, 雲絲, 磁場, 發射源, 星系殘骸, 星系核心]
hero: https://apod.nasa.gov/apod/fap/image/2301/ngc1275_heic0817a_1024.jpg
summary: 活跳星系 NGC 1275 是 咱附近較大 ê 英仙座星系團中心足重要 ê 成員。
categories: [podcast]
vocals: [阿錕]
---

{{% apod %}}

- 原始文章：[Active Galaxy NGC 1275](https://apod.nasa.gov/apod/ap230120.html)
- 影像來源：[NASA](https://www.nasa.gov/), [ESA](https://www.esa.int/), [Hubble Heritage](https://hubblesite.org/resource-gallery/learning-resources/hubble-heritage), A. Fabian (University of Cambridge, UK)
- 台文翻譯：[An-Li Tsai][An-Li Tsai] ([NCU][NCU])

{{< podcast "cleedpt3n00dd01v530rrgc3z" >}}

## [漢羅] 活跳星系 NGC 1275
[活跳星系][Active galaxy] NGC 1275 是 咱附近較大 ê [英仙座星系團][Perseus Cluster of Galaxies] 中心足重要 ê 成員。
這个活跳星系 tī 可見光波段看起來是足猖狂--ê，而且嘛是足強 ê [X-光][x-rays] kah [電波][radio] 發射源。
NGC 1275 吸積 規个星系 ê 物質，落尾這寡物質攏去飼星系核心 ê 超大質量烏洞。
這張彩色組合相片是 [Hubble 太空望遠鏡][image made from Hubble Space Telescope] tī 2006 年提著 ê 觀測資料。
伊有特別標示 [星系殘骸][galactic debris] kah 發光 ê 氣體 [雲絲][filaments]，有一寡仔有到 2 萬光年遐爾長。
是講星系相挵應該會 kā 這寡雲絲毀滅，毋過 [in 一直 tī NGC 1275 內底無消去][The filaments persist]。
到底是啥物 kā 這寡雲絲留 tī 遮？
[觀測結果][Observations] 表示會產生這寡結構，是星系中心 ê 烏洞活動 kā 物質捒出來，閣去予磁場縛做伙--ê。
NGC 1275 嘛叫做 [英仙座][Perseus] A，伊有 10 萬光年闊，離咱有 2 億 3000 萬光年遠。

## [POJ] Oa̍h-thiàu-seng-hē NGC 1275
Oa̍h-thiàu-seng-hē NGC 1275 sī lán hù-kīn khah tōa ê Eng-sian-chō seng-hē-thoân tiong-sim chiok tiōng-iàu ê sêng-goân.
Chit ê oa̍h-thiàu-seng-hē tī khó-kiàn-kng pho-tōaⁿ khòaⁿ--khí-lâi sī chiok chhiang-kông--ê, jî-chhiáⁿ mā sī chiok kiông ê X-kng kah tiān-pho hoat-siā-goân.
NGC 1275 khip-chek kui-ê seng-hē ê bu̍t-chit, lo̍h-bóe chit-kóa bu̍t-chit lóng khì chhī seng-hē he̍k-sim ê chhiau-tōa chit-liōng o͘-tōng.
Chit tiuⁿ chhái-sek cho͘-ha̍p siòng-phìⁿ sī Hubble Thài-khong Bōng-oán-kiàⁿ tī 2006 nî the̍h-tio̍h ê koan-chhek chu-liāu.
I ū te̍k-pia̍t piau-sī seng-hē chân-hâi kah hoat-kng ê khì-thé hûn-si, ū chi̍t-kóa-á ū kàu 2 bān kng-nî hiah-nī tn̂g.
Sī kóng seng-hē sio-lòng èng-kai ē kā chit-kóa hûn-si húi-bia̍t, m̄-koh in it-ti̍t tī NGC 1275 lāi-té bô siau khì.
Tàu-té sī siáⁿ-mi̍h kā chit-kóa hûn-si lâu tī chiah?
Koan-chhek kiat-kó piau-sī ē sán-seng chit-kóa kiat-kò͘, sī seng-hē tiong-sim ê o͘-tōng oa̍h-tāng kā bu̍t-chit sak--chhut-lâi, koh khì hō͘ chû-tiûⁿ pak chò-hóe--ê.
NGC 1275 mā kiò-chò Eng-sian-chō A, i ū 10 bān kng-nî khoah, lī lán ū 2 ek 3000 bān kng-nî hn̄g.

## [KIP] Ua̍h-thiàu-sing-hē NGC 1275
Ua̍h-thiàu-sing-hē NGC 1275 sī lán hù-kīn khah tuā ê Ing-sian-tsō sing-hē-thuân tiong-sim tsiok tiōng-iàu ê sîng-guân.
Tsit ê ua̍h-thiàu-sing-hē tī khó-kiàn-kng pho-tuānn khuànn--khí-lâi sī tsiok tshiang-kông--ê, jî-tshiánn mā sī tsiok kiông ê X-kng kah tiān-pho huat-siā-guân.
NGC 1275 khip-tsik kui-ê sing-hē ê bu̍t-tsit, lo̍h-bué tsit-kuá bu̍t-tsit lóng khì tshī sing-hē hi̍k-sim ê tshiau-tuā tsit-liōng oo-tōng.
Tsit tiunn tshái-sik tsoo-ha̍p siòng-phìnn sī Hubble Thài-khong Bōng-uán-kiànn tī 2006 nî the̍h-tio̍h ê kuan-tshik tsu-liāu.
I ū ti̍k-pia̍t piau-sī sing-hē tsân-hâi kah huat-kng ê khì-thé hûn-si, ū tsi̍t-kuá-á ū kàu 2 bān kng-nî hiah-nī tn̂g.
Sī kóng sing-hē sio-lòng ìng-kai ē kā tsit-kuá hûn-si huí-bia̍t, m̄-koh in it-ti̍t tī NGC 1275 lāi-té bô siau khì.
Tàu-té sī siánn-mi̍h kā tsit-kuá hûn-si lâu tī tsiah?
Kuan-tshik kiat-kó piau-sī ē sán-sing tsit-kuá kiat-kòo, sī sing-hē tiong-sim ê oo-tōng ua̍h-tāng kā bu̍t-tsit sak--tshut-lâi, koh khì hōo tsû-tiûnn pak tsò-hué--ê.
NGC 1275 mā kiò-tsò Ing-sian-tsō A, i ū 10 bān kng-nî khuah, lī lán ū 2 ik 3000 bān kng-nî hn̄g.

## [English] Active Galaxy NGC 1275
[Active galaxy][Active galaxy] NGC 1275 is the central, dominant member of the large and relatively nearby [Perseus Cluster of Galaxies][Perseus Cluster of Galaxies].
Wild-looking at visible wavelengths, the active galaxy is also a prodigious source of [x-rays][x-rays] and [radio][radio] emission.
NGC 1275 accretes matter as entire galaxies fall into it, ultimately feeding a supermassive black hole at the galaxy's core.
This color composite [image made from Hubble Space Telescope][image made from Hubble Space Telescope] data recorded during 2006.
It highlights the resulting [galactic debris][galactic debris] and [filaments][filaments] of glowing gas, some up to 20,000 light-years long.
[The filaments persist][The filaments persist] in NGC 1275, even though the turmoil of galactic collisions should destroy them.
What keeps the filaments together?
[Observations][Observations] indicate that the structures, pushed out from the galaxy's center by the black hole's activity, are held together by magnetic fields.
Also known as [Perseus][Perseus] A, NGC 1275 spans over 100,000 light years and lies about 230 million light years away.


## 詞彙學習（漢羅/POJ/KIP/華語/English）
- 【活跳星系】oa̍h-thiàu-seng-hē/ua̍h-thiàu-sing-hē/活躍星系/active galaxy
- 【NGC 1275】NGC it-jī-chhit-ngó͘/NGC it-jī-tshit-ngóo/NGC 1275/NGC 1275
- 【英仙座星系團】Eng-sian-chō seng-hē-thoân/Ing-sian-tsō sing-hē-thuân/英仙座星系團/Perseus Cluster of Galaxies
- 【英仙座 A】Eng-sian-chō A/Ing-sian-tsō A/英仙座 A/Perseus A
- 【超大質量烏洞】chhiau-tōa chit-liōng o͘-tōng/tshiau-tuā tsit-liōng oo-tōng/超大質量烏洞/supermassive blackhole
- 【吸積】khip-chek/khip-tsek/吸積/accretion
- 【Hubble 太空望遠鏡】Hubble Thài-khong Bōng-oán-kiàⁿ/Hubble Thài-khong Bōng-uán-kiànn/哈伯太空望遠鏡/Hubble Space Telescope
- 【雲絲】hûn-si/hûn-si/雲絲/filaments
- 【磁場】chû-tiûⁿ/tsû-tiûnn/磁場/magnetic field
- 【發射源】hoat-siā-goân/huat-siā-guân/發射源/source
- 【相挵】sio-lòng/sio-lòng/碰撞/collisions
- 【星系殘骸】seng-hē chân-hâi/sing-hē tsân-hâi/星系殘骸/galactic debris
- 【星系核心】seng-hē he̍k-sim/sing-hē hi̍k-sim/星系核心/galaxy's core

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Active galaxy]:http://en.wikipedia.org/wiki/Active_galactic_nucleus
[Perseus Cluster of Galaxies]:https://apod.nasa.gov/apod/ap090508.html
[x-rays]:https://chandra.harvard.edu/xray_astro/history.html
[radio]:https://public.nrao.edu/radio-astronomy/the-science-of-radio-astronomy/
[image made from Hubble Space Telescope]:https://hubblesite.org/contents/media/images/2008/28/2375-Image.html
[galactic debris]:https://apod.nasa.gov/apod/ap030505.html
[filaments]:https://apod.nasa.gov/apod/ap050725.html
[The filaments persist]:https://hubblesite.org/contents/news-releases/2008/news-2008-28.html
[Observations]:http://arxiv.org/abs/0808.2712
[Perseus]:https://en.wikipedia.org/wiki/Perseus_(constellation)

---
title: Hubble 翕--ê 球形星團 NGC 6355
date: 2023-01-30
publishdate: 2023-01-30T11:45:00+0800
tags: [free2share, 球形星團, NGC 6355, 銀河系, 星團遺跡, 原始年歲, Hubble 太空望遠鏡, 銀河中心, 化石, 相拄]
hero: https://apod.nasa.gov/apod/fap/image/2301/ngc6355_hubble_1080.jpg
summary: 球形星團以前 sī 銀河系上主要 ê 成員。今仔日干焦賰無夠 200 个。
categories: [podcast]
vocals: [阿錕]
---

{{% apod %}}

- 原始文章：[Globular Star Cluster NGC 6355 from Hubble](https://apod.nasa.gov/apod/ap230130.html)
- 影像來源：[ESA](https://esa.int)/[Hubble](https://esahubble.org/) & [NASA](https://www.nasa.gov/), [E. Noyola](https://www.as.utexas.edu/astronomy/people/?u=102), R. Cohen
- 台文翻譯：[An-Li Tsai][An-Li Tsai] ([NCU][NCU])

{{< podcast "clex3ul82008i01uaf5xnfo04" >}}

## [漢羅] Hubble 翕--ê 球形星團 NGC 6355
[球形星團][Globular clusters] 以前 sī [銀河系][Milky Way] 上主要 ê 成員。
[古早古早][old days] 以前，[咱銀河][our Galaxy] 拄形成 ê 時陣，內底差不多有幾若千个球形星團。
今仔日干焦賰無夠 [200 个][200 left]。
Tī 咱銀河過去 ê 歷史，有足濟球形星團 因為一直相拄、抑是行過 [銀河中心][Galactic center] 附近，[煞去予搝散去][globular clusters were destroyed]。
賰 ê 星團遺跡 sī 比 [地球 ê 化石][Earth fossil] 閣較老，嘛比 [咱銀河內底任何結構][other structures in our Galaxy] 閣較老。
這會當幫贊咱 [揣出 宇宙原始年歲 ê 範圍][limit the universe]。
咱 [銀河系][Milky Way Galaxy] 內底 ê [少年球形星團][young globular clusters] 實在 sī 足少--ê，因為 [這个環境][conditions] 無法度形成較濟球形星團。
[這張影像][featured image] sī 用 Hubble 太空望遠鏡 去看 已經 130 億歲 ê [NGC 6355][NGC 6355 1]。
伊 sī 目前行過 [銀河中心][Milky Way's center] 附近、猶無去予拆散 ê 球形星團。
球形星團內底 ê 恆星攏 [集中][concentrated] tī 影像中心，而且較光 ê 藍色恆星 sī 足明顯--ê。
其他 tī 影像內底較暗、較紅 ê 恆星，只是拄仔好出現 tī [NGC 6355][NGC 6355 2] ê 方向附近爾爾。

## [POJ] Hubble hip--ê Kiû-hêng-seng-thoân NGC 6355
Kiû-hêng-seng-thoân í-chêng sī Gîn-hô-hē siōng chú-iàu ê sêng-goân.
Kó͘-chá kó͘-chá í-chêng, lán Gîn-hô tú hêng-sêng ê sî-chūn, lāi-té chha-put-to ū kúi-ā chheng ê kiû-hêng-seng-thoân.
Kin-á-ji̍t kan-na chhun bô-kàu 200 ê.
Tī lán Gîn-hô kòe-khì ê le̍k-sú, ū chiok-chōe kiû-hêng-seng-thoân in-ūi it-ti̍t sio-tú, ia̍h-sī kiâⁿ-kòe Gîn-hô tiong-sim hù-kīn, soah khì hō͘ giú sòaⁿ--khì.
Chhun ê seng-thoân ûi-chek sī pí Tē-kiû ê hòa-chio̍h koh khah lāu, mā pí lán Gîn-hô lāi-té jīm-hô kiat-kò͘ koh khah lāu.
Che ē-tàng pang-chān lán chhōe-chhut ú-tiū goân-sú nî-hòe ê hoān-ûi.
Lán Gîn-hô-hē lāi-té ê siàu-liân kiû-hêng-seng-thoân si̍t-chāi sī chiok chió--ê, in-ūi chit ê khoân-kéng bô-hoat-tō͘ hêng-sêng khah chōe kiû-hêng-seng-thoân.
Chit tiuⁿ iáⁿ-siōng sī iōng Hubble Thài-khong Bōng-oán-kiàⁿ khì khòaⁿ í-keng 130 ek hòe ê NGC 6355.
I sī bo̍k-chêng kiâⁿ-kòe Gîn-hô tiong-sim hù-kīn, iáu bô khì hō͘ giú-sòaⁿ ê kiû-hêng-seng-thoân.
Kiû-hêng-seng-thoân lāi-té ê hêng-chheⁿ lóng chi̍p-tiong tī iáⁿ-siōng tiong-sim, jî-chhiáⁿ khah kng ê nâ-sek hêng-chheⁿ sī chiok bêng-hián--ê.
Kî-tha tī iáⁿ-siōng lāi-té khah àm, khah âng ê hêng-chheⁿ, chí-sī tú-á-hó chhut-hiān tī NGC 6355 ê hong-hiòng hù-kīn niā-niā.


## [KIP] Hubble hip--ê Kiû-hîng-sing-thuân NGC 6355
Kiû-hîng-sing-thuân í-tsîng sī Gîn-hô-hē siōng tsú-iàu ê sîng-guân.
Kóo-tsá kóo-tsá í-tsîng, lán Gîn-hô tú hîng-sîng ê sî-tsūn, lāi-té tsha-put-to ū kuí-ā tshing ê kiû-hîng-sing-thuân.
Kin-á-ji̍t kan-na tshun bô-kàu 200 ê.
Tī lán Gîn-hô kuè-khì ê li̍k-sú, ū tsiok-tsuē kiû-hîng-sing-thuân in-uī it-ti̍t sio-tú, ia̍h-sī kiânn-kuè Gîn-hô tiong-sim hù-kīn, suah khì hōo giú suànn--khì.
Tshun ê sing-thuân uî-tsik sī pí Tē-kiû ê huà-tsio̍h koh khah lāu, mā pí lán Gîn-hô lāi-té jīm-hô kiat-kòo koh khah lāu.
Tse ē-tàng pang-tsān lán tshuē-tshut ú-tiū guân-sú nî-huè ê huān-uî.
Lán Gîn-hô-hē lāi-té ê siàu-liân kiû-hîng-sing-thuân si̍t-tsāi sī tsiok tsió--ê, in-uī tsit ê khuân-kíng bô-huat-tōo hîng-sîng khah tsuē kiû-hîng-sing-thuân.
Tsit tiunn iánn-siōng sī iōng Hubble Thài-khong Bōng-uán-kiànn khì khuànn í-king 130 ik huè ê NGC 6355.
I sī bo̍k-tsîng kiânn-kuè Gîn-hô tiong-sim hù-kīn, iáu bô khì hōo giú-suànn ê kiû-hîng-sing-thuân.
Kiû-hîng-sing-thuân lāi-té ê hîng-tshenn lóng tsi̍p-tiong tī iánn-siōng tiong-sim, jî-tshiánn khah kng ê nâ-sik hîng-tshenn sī tsiok bîng-hián--ê.
Kî-tha tī iánn-siōng lāi-té khah àm, khah âng ê hîng-tshenn, tsí-sī tú-á-hó tshut-hiān tī NGC 6355 ê hong-hiòng hù-kīn niā-niā.

## [English] Globular Star Cluster NGC 6355 from Hubble
[Globular clusters][Globular clusters] once ruled the [Milky Way][Milky Way].
Back in the [old days][old days], back when our Galaxy first formed, perhaps thousands of globular clusters roamed [our Galaxy][our Galaxy].
Today, there are less than [200 left][200 left].
Over the eons, many [globular clusters were destroyed][globular clusters were destroyed] by repeated fateful encounters with each other or the [Galactic center][Galactic center].
Surviving relics are older than any [Earth fossil][Earth fossil], older than any [other structures in our Galaxy][other structures in our Galaxy], and [limit the universe][limit the universe] itself in raw age.
There are few, if any, [young globular clusters][young globular clusters] left in our [Milky Way Galaxy][Milky Way Galaxy] because [conditions][conditions] are not ripe for more to form.
The [featured image][featured image] shows a Hubble Space Telescope view of 13-billion year old [NGC 6355][NGC 6355 1], a surviving globular cluster currently passing near the [Milky Way's center][Milky Way's center].
Globular cluster stars are [concentrated][concentrated] toward the image center and highlighted by bright blue stars.
Most other stars in the frame are dimmer, redder, and just coincidently lie near the direction to [NGC 6355][NGC 6355 2].


## 詞彙學習（漢羅/POJ/KIP/華語/English）
- 【球形星團】kiû-hêng-seng-thoân/kiû-hîng-sing-thuân/球狀星團/globular cluster
- 【NGC 6355】NGC lio̍k-sam-ngó͘-ngó͘/NGC lio̍k-sam-ngóo-ngóo/NGC 6355/NGC 6355
- 【銀河系】Gîn-hô-hē/Gîn-hô-hē/銀河系/Milky Way Galaxy
- 【星團遺跡】seng-thoân ûi-chek/sing-thuân uî-tsik/星團遺跡/star cluster relics
- 【原始年歲】goân-sú nî-hòe/guân-sú nî-huè/原始年歲/raw age
- 【Hubble 太空望遠鏡】Hubble Thài-khong Bōng-oán-kiàⁿ/Hubble Thài-khong Bōng-uán-kiànn/哈伯太空望遠鏡/Hubble Space Telescope
- 【銀河中心】Gîn-hô tiong-sim/Gîn-hô tiong-sim/銀河中心/Galactic center
- 【化石】hòa-chio̍h/huà-tsio̍h/化石/fossil
- 【相拄】sio-tú/sio-tú/相遇/encounters


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Globular clusters]:https://apod.nasa.gov/apod/ap020416.html
[Milky Way]:https://solarsystem.nasa.gov/resources/285/the-milky-way-galaxy/
[old days]:https://apod.nasa.gov/apod/ap001029.html
[our Galaxy]:https://apod.nasa.gov/apod/milky_way.html
[200 left]:https://en.wikipedia.org/wiki/Globular_cluster
[globular clusters were destroyed]:https://ui.adsabs.harvard.edu/abs/1997ApJ...474..223G/abstract
[Galactic center]:https://apod.nasa.gov/apod/ap090925.html
[Earth fossil]:https://en.wikipedia.org/wiki/Fossil
[other structures in our Galaxy]:https://apod.nasa.gov/apod/ap070930.html
[limit the universe]:https://map.gsfc.nasa.gov/universe/uni_age.html
[young globular clusters]:https://apod.nasa.gov/apod/ap080806.html
[Milky Way Galaxy]:https://www.nasa.gov/mission_pages/sunearth/news/gallery/galaxy-location.html
[conditions]:https://www.nasa.gov/mission_pages/hubble/science/virgo_cluster.html
[featured image]:https://esahubble.org/images/potw2301a/
[NGC 6355 1]:https://en.wikipedia.org/wiki/NGC_6355
[Milky Way's center]:https://apod.nasa.gov/apod/ap180729.html
[concentrated]:https://cmg-cmg-tv-10040-prod.cdn.arcpublishing.com/resizer/59uJYA1xkWCYP7fhmbiYheT8rJg=/1440x810/filters:format(jpg):quality(70)/cloudfront-us-east-1.images.arcpublishing.com/cmg/RDRI4ZITA5FPTJFPXBQ7L5YBXM.jpg
[NGC 6355 2]:https://ui.adsabs.harvard.edu/abs/2023arXiv230105227S/abstract



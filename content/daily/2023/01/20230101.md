---
title: 太陽系內底上大粒 ê 石頭
date: 2023-01-01
publishdate: 2023-01-01T11:45:00+0800
tags: [太陽系, 小行星, 航海家 1 號, 母恆星, 彗核, 藍色光點, 外太陽系, 自轉]
hero: https://apod.nasa.gov/apod/fap/image/2301/PaleBlueDotOrig_Voyager1_960.jpg
summary: 正爿彼个光點是太陽系內底上大粒 ê 石頭。伊是比咱所有知影 ê 小行星、衛星、kah 彗星核閣較大粒。
---

{{% apod %}}

- 原始文章：[The Largest Rock in our Solar System](https://apod.nasa.gov/apod/ap230101.html)
- 影像來源：[NASA](https://www.nasa.gov/), [Voyager](https://voyager.jpl.nasa.gov/) 1 號太空船
- 台文翻譯：[An-Li Tsai][An-Li Tsai] ([NCU][NCU])

## [漢羅] 太陽系內底上大粒 ê 石頭
正爿彼个光點是 [太陽系][our Solar System] 內底上大粒 ê 石頭。
伊是比咱所有知影 ê [小行星][asteroid]、[衛星][moon]、kah [彗][comet][核][nucleus] 閣較大粒。
伊嘛比 [咱太陽系內底所有 ê 岩石行星][local rocky planet] 閣較大。
這粒石頭大甲伊 ê [重力會當 kā 伊家己搝做一粒球][gravity makes it into a large ball]，而且會當 kā 較重 ê 氣體搝 tiàm 伊 ê 表面。
（伊以前是 [咱所知影上大粒 ê 岩石行星][known rock]。
毋過 [最近咱有揣著][recent discoveries] 足濟粒 [踅別粒恆星咧行--ê 閣較大粒、實密 ê 行星][planets orbiting other stars]。）
[這張][featured picture] 叫做「[藍色光點][Pale Blue Dot]」ê 相片是 [航海家 1 號太空船][Voyager 1 spacecraft] tī 1990 年代 ùi 外 [太陽系][Solar System] 翕--ê [太空大石頭][this giant space rock]。
Ùi 今仔日開始，這粒石頭會開始新一輾 ê 公轉。
伊這馬差不多欲踅伊 ê [母恆星][parent star] 第 50 億擺矣，逐擺攏愛自轉超過 350 擺。
這粒石頭就叫做 [地球][Earth]！
咱祝面頂 ê [居民][inhabitants] [新曆][Gregorian Calendar] 年 [快樂][Happy]！


## [POJ] Thài-iông-hē lāi-té siōng tōa-lia̍p ê chio̍h-thâu
Chiàⁿ-pêng hit-ê kng-tiám sī Thài-iông-hē lāi-té siōng tōa-lia̍p ê chio̍h-thâu.
I sī pí lán só͘-ūi chai-iáⁿ ê sió-kiâⁿ-chhiⁿ, ūi-chhiⁿ, kah hūi-he̍k koh-khah tōa-lia̍p.
I mā pí lán Thài-iông-hē lāi-té só͘-ūi ê giâm-chio̍h kiâⁿ-chhiⁿ koh khah tōa.
Chit lia̍p chio̍h-thâu tōa kah i ê tiōng-le̍k ē-tàng kā i ka-tī giú chò chi̍t lia̍p kiû, jî-chhiáⁿ ē-tàng kā khah tāng ê khì-thé giú tiàm i ê piáu-bīn.
(I í-chêng sī lán sò͘ chai-iáⁿ siōng tōa-lia̍p ê giâm-chio̍h kiâⁿ-chhiⁿ.
M̄-koh chòe-kīn lán ū chhōe-tio̍h chiok-chōe lia̍p se̍h pa̍t-lia̍p hêng-chhiⁿ leh kiâⁿ--ê tōa-lia̍p, cha̍t-ba̍t ê kiâⁿ-chhiⁿ.)
Chit tiuⁿ kiò-chò "Nâ-sek-kng-tiám" ê siòng-phìⁿ sī Hâng-hái-ka it hō thài-khong-chûn tī 1990 nî-tāi ùi Gōa Thài-iông-hē hip--ê thài-khong tōa chio̍h-thâu.
Ùi kin-á-ji̍t khai-sí, chit lia̍p chio̍h-thâu ē khai-sí sin chi̍t-liàn ê kong-choán.
I chit-má chha-put-to beh se̍h i ê bú-hêng-chhiⁿ tē 50 ek pái--ah, ta̍k-pái lóng ài chū-soân chhiau-kòe 350 pái.
Chit lia̍p chio̍h-thâu to̍h kiò-chò Tē-kiû!
Lán chiok bīn-téng ê ki-bîn sin-le̍k-nî khoài-lo̍k!

## [KIP] Thài-iông-hē lāi-té siōng tuā-lia̍p ê tsio̍h-thâu
Tsiànn-pîng hit-ê kng-tiám sī Thài-iông-hē lāi-té siōng tuā-lia̍p ê tsio̍h-thâu.
I sī pí lán sóo-uī tsai-iánn ê sió-kiânn-tshinn, uī-tshinn, kah huī-hi̍k koh-khah tuā-lia̍p.
I mā pí lán Thài-iông-hē lāi-té sóo-uī ê giâm-tsio̍h kiânn-tshinn koh khah tuā.
Tsit lia̍p tsio̍h-thâu tuā kah i ê tiōng-li̍k ē-tàng kā i ka-tī giú tsò tsi̍t lia̍p kiû, jî-tshiánn ē-tàng kā khah tāng ê khì-thé giú tiàm i ê piáu-bīn.
(I í-tsîng sī lán sòo tsai-iánn siōng tuā-lia̍p ê giâm-tsio̍h kiânn-tshinn.
M̄-koh tsuè-kīn lán ū tshuē-tio̍h tsiok-tsuē lia̍p se̍h pa̍t-lia̍p hîng-tshinn leh kiânn--ê koh-khah tuā-lia̍p, tsa̍t-ba̍t ê kiânn-tshinn.)
Tsit tiunn kiò-tsò "Nâ-sik-kng-tiám" ê siòng-phìnn sī Hâng-hái-ka it hō thài-khong-tsûn tī 1990 nî-tāi uì Guā Thài-iông-hē hip--ê thài-khong tuā tsio̍h-thâu.
Uì kin-á-ji̍t khai-sí, tsit lia̍p tsio̍h-thâu ē khai-sí sin tsi̍t-liàn ê kong-tsuán.
I tsit-má tsha-put-to beh se̍h i ê bú-hîng-tshinn tē 50 ik pái--ah, ta̍k-pái lóng ài tsū-suân tshiau-kuè 350 pái.
Tsit lia̍p tsio̍h-thâu to̍h kiò-tsò Tē-kiû!
Lán tsiok bīn-tíng ê ki-bîn sin-li̍k-nî khuài-lo̍k!

## [English] The Largest Rock in our Solar System
There, that dot on the right, that's the largest rock known in [our Solar System][our Solar System].
It is larger than every known [asteroid][asteroid], [moon][moon], and [comet][comet] [nucleus][nucleus].
It is larger than any other [local rocky planet][local rocky planet].
This rock is so large its [gravity makes it into a large ball][gravity makes it into a large ball] that holds heavy gases near its surface.
(It used to be the largest [known rock][known rock] of any type until the [recent discoveries][recent discoveries] of large dense [planets orbiting other stars][planets orbiting other stars].) 
The [Voyager 1 spacecraft][Voyager 1 spacecraft] took the [featured picture][featured picture] -- famously called [Pale Blue Dot][Pale Blue Dot] -- of [this giant space rock][this giant space rock] in 1990 from the outer [Solar System][Solar System].
Today, this rock starts another orbit around its [parent star][parent star], for roughly the 5 billionth time, spinning over 350 times during each trip.
[Happy][Happy] [Gregorian Calendar][Gregorian Calendar] New Year to all [inhabitants][inhabitants] of this rock we call [Earth][Earth].


## 詞彙學習（漢羅/POJ/KIP/華語/English）
- 【太陽系】Thài-iông-hē/Thài-iông-hē/太陽系/Solar System
- 【小行星】Sió-kiâⁿ-chhiⁿ/Sió-kiânn-tshinn/小行星/asteroid
- 【航海家 1 號】Hâng-hái-ka it hō/Hâng-hái-ka it hō/航海家 1 號/Voyager 1
- 【母恆星】bú-hêng-chhiⁿ/bú-hîng-tshinn/母恆星/parent star
- 【彗核】hūi-he̍k/huī-hi̍k/彗核/comet nucleus
- 【藍色光點】Nâ-sek-kng-tiám/Nâ-sik-kng-tiám/暗淡藍點/Pale Blue Dot
- 【外太陽系】Gōa Thài-iông-hē/Guā Thài-iông-hē/外太陽系/outer solar system
- 【自轉】chū-choán/tsū-tsuán/自轉/spin


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[our Solar System]:https://solarsystem.nasa.gov/solar-system/our-solar-system/in-depth/
[asteroid]:https://apod.nasa.gov/apod/ap100726.html
[moon]:https://apod.nasa.gov/apod/ap211011.html
[comet]:https://apod.nasa.gov/apod/ap210308.html
[nucleus]:https://apod.nasa.gov/apod/ap200712.html
[local rocky planet]:https://en.wikipedia.org/wiki/Terrestrial_planet
[gravity makes it into a large ball]:https://spaceplace.nasa.gov/planets-round/en/
[known rock]:https://apod.nasa.gov/apod/ap180507.html
[recent discoveries]:https://apod.nasa.gov/apod/ap220814.html
[planets orbiting other stars]:https://exoplanets.nasa.gov/what-is-an-exoplanet/in-depth/
[Voyager 1 spacecraft]:https://apod.nasa.gov/apod/ap220909.html
[featured picture]:https://en.wikipedia.org/wiki/File:Pale_Blue_Dot.png
[Pale Blue Dot]:https://en.wikipedia.org/wiki/Pale_Blue_Dot
[this giant space rock]:https://apod.nasa.gov/apod/ap200214.html
[Solar System]:https://apod.nasa.gov/apod/ap190214.html
[parent star]:https://solarsystem.nasa.gov/solar-system/sun/in-depth/
[Happy]:https://i.pinimg.com/236x/bf/f5/d0/bff5d074d399bdfec6071e9168398406--so-funny-funny-pics.jpg
[Gregorian Calendar]:https://en.wikipedia.org/wiki/Gregorian_calendar
[inhabitants]:https://apod.nasa.gov/apod/ap190818.html
[Earth]:https://apod.nasa.gov/apod/ap220206.html


---
title: 英仙座內底 ê 星塗
date: 2023-01-12
publishdate: 2023-01-12T11:45:00+0800
tags: [星塗, 英仙座, 星團, IC 348, 星際塗粉雲, 飛行幽靈星雲, Barnard 3, Barnard 4, 自搝引力, 恆星形成區, NGC 1333, 分子雲, 塗粉鬚, 視野, 水素, 散射, 初期恆星體, 原恆星, 光學望遠鏡, 雲核]
hero: https://apod.nasa.gov/apod/fap/image/2301/ic348-ngc1333_1024.jpg
summary: 英雄星座 英仙座 tī 天頂佔 6 度闊，內底攏是宇宙塗粉、氣體、kah 恆星。

categories: [podcast]
vocals: [阿錕]
---

{{% apod %}}

- 原始文章：[Stardust in Perseus](https://apod.nasa.gov/apod/ap230112.html)
- 影像來源 kah [版權][copyright]：[Jack Groves](https://www.instagram.com/astrojackmn/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cldkfyrda0n9601tj6rxma2w9" >}}

## [漢羅] 英仙座內底 ê 星塗
[這片宇宙雲][This cosmic expanse] 內底有塗粉、氣體、kah 恆星，伊 tī 天頂佔差不多 6 度闊，就 tī 英雄星座 英仙座 ê 方向遐。
Tī 這个 [壯麗天景][the gorgeous skyscape] ê 倒爿頂懸，有一个迷人 ê 少年星團 [IC 348][IC 348 and]。
伊 ê 邊仔是 飛行幽靈星雲，內底有閘光 ê 星際塗粉雲，tī 目錄內底 ê 編號是 [Barnard 3 kah Barnard 4][as Barnard 3 and 4]。
正爿有另外一个活跳 ê 恆星形成區 [NGC 1333][region NGC 1333]，伊就 tī 大型 [英仙座分子雲][Perseus Molecular Cloud] 外圍 較烏 ê 塗粉鬚 邊仔，kah 咱 ê 距離差不多有 850 光年遠。
視野中央較暗 ê 紅光是 ùi [水素氣體][hydrogen gas] 發出來--ê，週邊是厚塗粉 ê 星雲去予散射 ê 結果。
實際上，宇宙塗粉 會 kā 新形成 ê 恆星 kah 一寡初期恆星體 (YSO) 抑是 原恆星 [藏起來][tends to hide]，予光學望遠鏡揣無。
[原恆星][protostars form] 是 ùi [分子雲內底][embedded in the molecular cloud] 密度較懸 ê 雲核生出來--ê，紲落來才靠 [自搝引力][self-gravity] ê 崩塌，形成新 ê 恆星。
咱若是照這个分子雲 ê 距離來 [估算][estimated]，這个視野差不多有 9 光年闊。


## [POJ] Eng-sian-chō lāi-té ê Seng-thô͘
Chit phìⁿ ú-tiū-hûn lāi-té ū thô͘-hún, khì-thé, kah hêng-chheⁿ, i tī thiⁿ-téng chiàm chha-put-to 6 tō͘ khoah, to̍h tī eng-hiông seng-chō Eng-sian-chō ê hong-hiòng hiah.
Tī chit ê chòng-lē thian-kéng ê tò-pêng téng-koân, ū chi̍t ê bê-lâng ê siàu-liân seng-thoân IC 348.
I ê piⁿ-á sī Hui-hêng Iu-lêng Seng-hûn, lāi-té ū cha̍h-kng ê seng-chè-thô͘-hún-hûn, tī bo̍k-lo̍k lāi-té ê pian-hō sī Barnard 3 kah Barnard 4.
Chiàⁿ-pêng ū lēng-gōa chi̍t-ê oa̍h-thiàu ê hêng-chheⁿ hêng-sêng-khu NGC 1333, i to̍h tī tōa-hêng Eng-sian-chō hun-chú-hûn gōa-ûi khah o͘ ê thô͘-hún-chhiu piⁿ-á, kah lán ê kū-lī chha-put-to ū 850 kng-nî hn̄g.
Sī-iá tiong-ng khah àm ê âng-kng sī ùi chúi-sò͘ khì-thé hoat--chhut-lâi--ê, chiu-piⁿ sī kāu thô͘-hún ê seng-hûn khì hō͘ sàn-siā ê kiat-kó.
Si̍t-chè-siōng, ú-tiū thô͘-hún ē kā sin hêng-sêng ê hêng-chheⁿ kah chi̍t-kóa chho͘-kî hêng-chheⁿ-thé (YSO) ia̍h-sī goân-hêng-chheⁿ chhàng--khí-lâi, hō͘ kng-ha̍k bōng-oán-kiàⁿ chhōe bô.
Goân-hêng-chheⁿ sī ùi hun-chú-hûn lāi-té bi̍t-tō͘ khah koân ê hûn-he̍k seⁿ--chhut-lâi--ê, sòa-lo̍h-lâi chiah khò chū-giú-ín-le̍k ê pang-lap, hêng-sêng sin ê hêng-chheⁿ.
Lán nā-sī chiàu chit ê hun-chú-hûn ê kū-lī lâi kó͘-sǹg, chit ê sī-iá chha-put-to ū 9 kng-nî khoah.

## [KIP] Ing-sian-tsō lāi-té ê Sing-thôo
Tsit phìnn ú-tiū-hûn lāi-té ū thôo-hún, khì-thé, kah hîng-tshenn, i tī thinn-tíng tsiàm tsha-put-to 6 tōo khuah, to̍h tī ing-hiông sing-tsō Ing-sian-tsō ê hong-hiòng hiah.
Tī tsit ê tsòng-lē thian-kíng ê tò-pîng tíng-kuân, ū tsi̍t ê bê-lâng ê siàu-liân sing-thuân IC 348.
I ê pinn-á sī Hui-hîng Iu-lîng Sing-hûn, lāi-té ū tsa̍h-kng ê sing-tsè-thôo-hún-hûn, tī bo̍k-lo̍k lāi-té ê pian-hō sī Barnard 3 kah Barnard 4.
Tsiànn-pîng ū līng-guā tsi̍t-ê ua̍h-thiàu ê hîng-tshenn hîng-sîng-khu NGC 1333, i to̍h tī tuā-hîng Ing-sian-tsō hun-tsú-hûn guā-uî khah oo ê thôo-hún-tshiu pinn-á, kah lán ê kū-lī tsha-put-to ū 850 kng-nî hn̄g.
Sī-iá tiong-ng khah àm ê âng-kng sī uì tsuí-sòo khì-thé huat--tshut-lâi--ê, tsiu-pinn sī kāu thôo-hún ê sing-hûn khì hōo sàn-siā ê kiat-kó.
Si̍t-tsè-siōng, ú-tiū thôo-hún ē kā sin hîng-sîng ê hîng-tshenn kah tsi̍t-kuá tshoo-kî hîng-tshenn-thé (YSO) ia̍h-sī guân-hîng-tshenn tshàng--khí-lâi, hōo kng-ha̍k bōng-uán-kiànn tshuē bô.
Guân-hîng-tshenn sī uì hun-tsú-hûn lāi-té bi̍t-tōo khah kuân ê hûn-hi̍k senn--tshut-lâi--ê, suà-lo̍h-lâi tsiah khò tsū-giú-ín-li̍k ê pang-lap, hîng-sîng sin ê hîng-tshenn.
Lán nā-sī tsiàu tsit ê hun-tsú-hûn ê kū-lī lâi kóo-sǹg, tsit ê sī-iá tsha-put-to ū 9 kng-nî khuah.

## [English] Stardust in Perseus
[This cosmic expanse][This cosmic expanse] of dust, gas, and stars covers some 6 degrees on the sky in the heroic constellation Perseus.
At upper left in [the gorgeous skyscape][the gorgeous skyscape] is the intriguing young star cluster [IC 348 and][IC 348 and] neighboring Flying Ghost Nebula with clouds of obscuring interstellar dust cataloged [as Barnard 3 and 4][as Barnard 3 and 4].
At right, another active star forming [region NGC 1333][region NGC 1333] is connected by dark and dusty tendrils on the outskirts of the giant [Perseus Molecular Cloud][Perseus Molecular Cloud], about 850 light-years away.
Other dusty nebulae are scattered around the field of view, along with the faint reddish glow of [hydrogen gas][hydrogen gas].
In fact, the cosmic dust [tends to hide][tends to hide] the newly formed stars and young stellar objects or protostars from prying optical telescopes.
Collapsing due to [self-gravity][self-gravity], the [protostars form][protostars form] from the dense cores [embedded in the molecular cloud][embedded in the molecular cloud].
At the molecular cloud's [estimated][estimated] distance, this field of view would span over 90 light-years.

## 詞彙學習

|漢羅|POJ|KIP|華語|English|
|-|-|-|-|-|
|星塗|seng-thô͘|sing-thôo|星塵|stardust|
|英仙座|Eng-sian-chō|Ing-sian-tsō|英仙座|Perseus|
|星團|seng-thoân|sing-thuân|星團|star cluster|
|IC 348|IC sam-sù-pat|IC sam-sù-pat|IC 348|IC 348|
|星際塗粉雲|seng-chè-thô͘-hún-hûn|sing-tsè-thôo-hún-hûn|星際灰塵雲|interstellar dust|
|飛行幽靈星雲|Hui-hêng Iu-lêng Seng-hûn|Hui-hîng Iu-lîng Sing-hûn|飛行幽靈星雲|Flying Ghost Nebula|
|Barnard 3|Barnard saⁿ|Barnard sann|Barnard 3|Barnard 3|
|Barnard 4|Barnard sì|Barnard sì|Barnard 4|Barnard 4|
|自搝引力|chū-giú ín-le̍k|tsū-giú ín-li̍k|自我引力|self-gravity|
|恆星形成區|hêng-chheⁿ hêng-sêng-khu|hîng-tshenn hîng-sîng-khu|恆星形成區|star forming region|
|NGC 1333|NGC it-sam-sam-sam|NGC it-sam-sam-sam|NGC 1333|NGC 1333|
|分子雲|hun-chú-hûn|hun-tsú-hûn|分子雲|molecular cloud|
|塗粉鬚|thô͘-hún-chhiu|thôo-hún-tshiu|灰塵鬚狀結構|dusty tendrils|
|視野|sī-iá|sī-iá|視野|field of view|
|水素|chúi-sò͘|tsuí-sòo|氫|hydrogen|
|散射|sàn-siā|sàn-siā|散射|scatter|
|初期恆星體|chho͘-kî hêng-chheⁿ-thé|tshoo-kî hîng-tshenn-thé|初期恆星體|young stellar object (YSO)|
|原恆星|goân-hêng-chheⁿ|guân-hîng-tshenn|原恆星|protostars|
|光學望遠鏡|kng-ha̍k bōng-oán-kiàⁿ|kng-ha̍k bōng-uán-kiànn|光學望遠鏡|optical telescopes|
|雲核|hûn-he̍k|hûn-hi̍k|核|core|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[This cosmic expanse]:https://ui.adsabs.harvard.edu/abs/1915ApJ....41..253B/abstract
[the gorgeous skyscape]:https://www.instagram.com/p/CkHMbnipL6a/
[IC 348 and]:http://cdsads.u-strasbg.fr/cgi-bin/nph-bib_query?2006AJ....132..467W
[as Barnard 3 and 4]:http://www.distant-lights.at/ic348-2017_10_16.htm
[region NGC 1333]:https://apod.nasa.gov/apod/ap140306.html
[Perseus Molecular Cloud]:https://en.wikipedia.org/wiki/Perseus_molecular_cloud
[hydrogen gas]:https://apod.nasa.gov/apod/ap050930.html
[tends to hide]:https://apod.nasa.gov/apod/ap061006.html
[self-gravity]:http://hyperphysics.phy-astr.gsu.edu/hbase/astro/gravc.html
[protostars form]:https://webbtelescope.org/contents/news-releases/2022/news-2022-055
[embedded in the molecular cloud]:https://ui.adsabs.harvard.edu/abs/2021A%26A...645A..55P/abstract
[estimated]:http://arxiv.org/abs/1403.3393

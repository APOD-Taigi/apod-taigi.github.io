---
title: 2023 年近日點 ê 太陽
date: 2023-01-14
publishdate: 2023-01-14T11:45:00+0800
tags: [近日點, UTC, 世界時, 太陽盤, 濾光片, H-α, 水素, 色球層, 光球層, 太陽烏子, 譜斑, 電漿絲, 日珥]
hero: https://apod.nasa.gov/apod/fap/image/2301/Sol3Jan2023web1024.jpg
summary: 2023 年 ê 近日點，就是地球離太陽上倚 ê 時陣，是發生 tī 1 月 4 號 16:17 UTC 世界時。
categories: [podcast]
vocals: [阿錕]
---

{{% apod %}}

- 原始文章：[Perihelion Sun 2023](https://apod.nasa.gov/apod/ap230114.html)
- 影像來源 kah [版權][copyright]：Peter Ward ([Barden Ridge Observatory](http://www.atscope.com.au/BRO/bardenridgeobs.html))
- 台文翻譯：[An-Li Tsai][An-Li Tsai] ([NCU][NCU])

{{< podcast "cldniomnx0d4f01t49nm948if" >}}

## [漢羅] 2023 年近日點 ê 太陽
近日點就是地球離太陽上倚 ê 時陣。
[2023 年 ê 近日點][Perihelion for 2023] 是發生 tī 世界時 (UTC) 1 月 4 號 16:17。
[這張清楚 ê 太陽盤影像][sharp image of the Sun's disk]，是望遠鏡鬥 H-α 濾光片 tī 澳洲 雪梨 翕--ê。
這張相片翕了了後 免 24 點鐘，地球就行到近日點。
[H-α 濾光片][An H-alpha filter] 會 予 水素原子發出 ê 特別紅光 透過來。
這張太陽相片強調 ê 是太陽 ê 色球層，這是 tī 光球層 ê [頂懸層][a region just above]，嘛是平常時咱看著 ê 太陽表面。
太陽烏子 ê 寸尺 kah 行星是差不多大。
Tī 這張 [活跳太陽][increasingly active Sun] ê H-α 影像內底，烏子區附近較光 ê 斑，叫做譜斑。
你若是注意看太陽邊界，就會看著本底 tī 太陽盤表面 [彎彎曲曲][snaking] ê 烏暗電漿絲，[離開太陽邊界了後][above the solar limb] 就會變做光 iàⁿ-iàⁿ ê 日珥矣。


## [POJ] 2023 nî Kīn-ji̍t-tiám ê Thài-iông
Kīn-ji̍t-tiám to̍h sī Tē-kiû lī Thài-iông siōng óa ê sî-chūn.
2023 nî ê kīn-ji̍t-tiám sī hoat-seng tī Sè-kài-sî (UTC) 1 goe̍h 4 hō 16:17.
Chit tiuⁿ chheng-chhó ê thài-iông-pôaⁿ iáⁿ-siōng, sī bōng-oán-kiàⁿ tàu H-α lū-kng-phìⁿ tī Ò-chiu Soat-lî hip--ê.
Chit tiuⁿ siòng-phìⁿ hip-liáu liáu-āu bián 24 tiám-cheng, Tē-kiû to̍h kiâⁿ kàu kīn-ji̍t-tiám.
H-α lū-kng-phìⁿ ē hō͘ chúi-sò͘ goân-chú hoat--chhut ê te̍k-pia̍t âng-kng thàu--kòe-lâi.
Chit tiuⁿ Thài-iông siòng-phìⁿ kiông-tiāu ê sī Thài-iông ê sek-kiû-chân, che sī tī kng-kiû-chân ê téng-koân-chân, mā-sī pêng-siông-sî lán khòaⁿ--tio̍h ê Thài-iông piáu-bīn.
Thài-iông o͘-chú ê chhùn-chhioh kah kiâⁿ-chhiⁿ sī chha-put-to tōa.
Tī chit tiuⁿ oa̍h-thiàu Thài-iông ê H-α iáⁿ-siōng lāi-té, o͘-chú-khu hù-kīn khah kng ê pan, kiò-chò phó͘-pan.
Lí nā-sī chù-ì khòaⁿ Thài-iông pian-kài, to̍h ē khòaⁿ-tio̍h pún-té tī thài-iông-pôaⁿ piáu-bīn oan-oan-khiau-khiau ê o͘-àm tiān-chiuⁿ-si, lī-khui Thài-iông pian-kài liáu-āu to̍h ē piàn-chò kng-iàⁿ-iàⁿ ê ji̍t-ní ah.

## [KIP] 2023 nî Kīn-ji̍t-tiám ê Thài-iông
Kīn-ji̍t-tiám to̍h sī Tē-kiû lī Thài-iông siōng uá ê sî-tsūn.
2023 nî ê kīn-ji̍t-tiám sī huat-sing tī Sè-kài-sî (UTC) 1 gue̍h 4 hō 16:17.
Tsit tiunn tshing-tshó ê thài-iông-puânn iánn-siōng, sī bōng-uán-kiànn tàu H-α lū-kng-phìnn tī Ò-tsiu Suat-lî hip--ê.
Tsit tiunn siòng-phìnn hip-liáu liáu-āu bián 24 tiám-tsing, Tē-kiû to̍h kiânn kàu kīn-ji̍t-tiám.
H-α lū-kng-phìnn ē hōo tsuí-sòo guân-tsú huat--tshut ê ti̍k-pia̍t âng-kng thàu--kuè-lâi.
Tsit tiunn Thài-iông siòng-phìnn kiông-tiāu ê sī Thài-iông ê sik-kiû-tsân, tse sī tī kng-kiû-tsân ê tíng-kuân-tsân, mā-sī pîng-siông-sî lán khuànn--tio̍h ê Thài-iông piáu-bīn.
Thài-iông oo-tsú ê tshùn-tshioh kah kiânn-tshinn sī tsha-put-to tuā.
Tī tsit tiunn ua̍h-thiàu Thài-iông ê H-α iánn-siōng lāi-té, oo-tsú-khu hù-kīn khah kng ê pan, kiò-tsò phóo-pan.
Lí nā-sī tsù-ì khuànn Thài-iông pian-kài, to̍h ē khuànn-tio̍h pún-té tī thài-iông-puânn piáu-bīn uan-uan-khiau-khiau ê oo-àm tiān-tsiunn-si, lī-khui Thài-iông pian-kài liáu-āu to̍h ē piàn-tsò kng-iànn-iànn ê ji̍t-ní ah.


## [English] Perihelion Sun 2023
[Perihelion for 2023][Perihelion for 2023], Earth's closest approach to the Sun, was on January 4 at 16:17 UTC.
That was less than 24 hours after this [sharp image of the Sun's disk][sharp image of the Sun's disk] was recorded with telescope and H-alpha filter from Sidney, Australia, planet Earth.
[An H-alpha filter][An H-alpha filter] transmits a characteristic red light from hydrogen atoms.
In views of the Sun it emphasizes the Sun's chromosphere, [a region just above][a region just above] the solar photosphere or normally visible solar surface.
In this H-alpha image of the [increasingly active Sun][increasingly active Sun] planet-sized sunspot regions are dominated by bright splotches called plages.
Dark filaments of plasma [snaking][snaking] across the solar disk transition to bright prominences when seen [above the solar limb][above the solar limb].


## 詞彙學習（漢羅/POJ/KIP/華語/English）
- 【近日點】kīn-ji̍t-tiám/kīn-ji̍t-tiám/近日點/perihelion
- 【世界時】Sè-kài-sî/Sè-kài-sî/世界時/Universal Time Coordinated (UTC)
- 【太陽盤】thài-iông-pôaⁿ/thài-iông-puânn/太陽盤/solar disk
- 【濾光片】lū-kng-phìⁿ/lū-kng-phìnn/濾片/filter
- 【H-α】H-alpha/H-alpha/H-α/H-alpha
- 【水素】chúi-sò͘/tsuí-sòo/氫/hydrogen
- 【色球層】sek-kiû-chân/sik-kiû-tsân/色球層/chromosphere
- 【光球層】kng-kiû-chân/kng-kiû-tsân/光球層/photosphere
- 【太陽烏子】thài-iông o͘-chú/thài-iông oo-tsú/太陽黑子/sunspot
- 【譜斑】phó͘-pan/phóo-pan/譜斑/plages
- 【電漿絲】tiān-chiuⁿ-si/tiān-tsiunn-si/絲狀結構的電漿/filaments of plasma
- 【日珥】ji̍t-ní/ji̍t-ní/日珥/prominences


{{% /apod %}}
[An-Li Tsai]: thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Perihelion for 2023]:https://www.thesuntoday.org/solstice-equinox/perihelion-2023/
[sharp image of the Sun's disk]:http://www.atscope.com.au/BRO/gallery590.html
[An H-alpha filter]:https://skyandtelescope.org/observing/guide-to-observing-the-sun-in-h-alpha092321050923/
[a region just above]:https://www.nasa.gov/mission_pages/iris/multimedia/layerzoo.html
[increasingly active Sun]:https://blogs.nasa.gov/solarcycle25/2023/01/10/strong-solar-flare-erupts-from-sun-4/
[snaking]:https://apod.nasa.gov/apod/ap220913.html
[above the solar limb]:https://apod.nasa.gov/apod/ap220624.htmll



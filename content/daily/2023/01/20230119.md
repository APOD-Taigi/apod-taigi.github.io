---
title: 海鷗星雲
date: 2023-01-19
publishdate: 2023-01-19T11:45:00+0800
tags: [海鷗星雲, 天狼星, 大犬座 α 星, 狹頻, 拼鬥影像, Sh2-296, IC 2177, 超新星爆炸, 大犬座 FN 星, 弓形衝擊波, OB1 星協, 銀河盤, 星際介質]
hero: https://apod.nasa.gov/apod/image/2301/crtastro_0172_1097p.jpg
summary: 這个規片 ê 發光氣體塗粉雲，對地球 ê 天文學家來講，看起來敢若是一隻鳥仔，所以伊才會提著這个外號，海鷗星雲。
categories: [podcast]
vocals: [阿錕]
---

{{% apod %}}

- 原始文章：[The Seagull Nebula](https://apod.nasa.gov/apod/ap230119.html)
- 影像來源 kah [版權][copyright]：[Carlos Taylor](https://www.astrobin.com/users/CAPastrophotography/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cldyuw3he0nuc01t416lk8aap" >}}

## [漢羅] 海鷗星雲
這規片發光氣體塗粉雲，對 [地球][from planet Earth] ê 天文學家來講，看起來敢若是一隻鳥仔，所以伊才會提著這个外號，海鷗星雲。
這張影像是 tī 天狼星 ê 方向附近，大犬座 [α 星][alpha star] 遐。
這張相片是 kā [3 張宇宙鳥仔 ê 狹頻影像資料疊出來 ê 拼鬥影像][this 3-panel mosaic of the cosmic bird]，攏總迒過銀河盤 2.5 度闊 ê 範圍。
這規片海鷗星雲去予編做 Sh2-296 抑是 IC 2177，應該是連紲 ê 超新星爆炸 產生幾若重 [大型外殼結構 ê 一部份][Likely part of a larger shell structure]。
Tī 中央正爿下跤 彼个顯目 ê 藍色光弧，是 ùi [大犬座 FN 星][FN Canis Majoris] 噴出來 ê 弓形衝擊波。
大犬座 FN 星是一粒 對伊邊仔 ê 星際介質來講，離開速度足緊 ê 恆星。
這个複雜 ê 氣體塗粉雲 kah [大犬座 ê OB1][Canis Majoris OB1] 星協 tī 天頂有 200 光年闊。
In 就 tī 離咱 3800 光年遠 ê 海鷗星雲 遐。

## [POJ] Hái-o͘-seng-hûn
Che kui-phìⁿ hoat-kng khì-thé thô͘-hún hûn, tùi Tē-kiû ê thian-bûn ha̍k-ka lâi kóng, khòaⁿ--khí-lâi ká-ná sī chi̍t-chiah chiáu-á, só͘-í i chiah ē the̍h-tio̍h chit-ê gōa-hō, Hái-o͘-seng-hûn.
Chit tiuⁿ iáⁿ-siōng sī tī Thian-lông-chhiⁿ ê hong-hiòng hù-kīn, Tāi-khián-chō alpha chhiⁿ hiah.
Chit tiuⁿ siòng-phìⁿ sī kā 3 tiuⁿ ú-tiū chiáu-á ê e̍h-pîn iáⁿ-siōng chu-liāu tha̍h--chhut-lâi ê pheng-tàu-iáⁿ-siōng, lóng-chóng hāⁿ kòe Gîn-hô-pôaⁿ 2.5 tō͘ khoah ê hoān-ûi.
Che kui-phìⁿ Hái-o͘-seng-hûn khì hō͘ pian chò Sh2-296 ia̍h-sī IC 2177, èng-kai sī liân-sòa ê chhiau-sin-seng po̍k-chà sán-seng kúi-ā têng tōa-hêng gōa-khak kiat-kò͘ ê chi̍t-pō͘-hūn.
Tī tiong-ng chiàⁿ-pêng ē-kha hit-ê hiáⁿ-ba̍k ê nâ-sek kng-hô͘, sī ùi Tāi-khián-chō FN chhiⁿ phùn--chhut-lâi ê kiong-hêng chhiong-kek-pho.
Tāi-khián-chō FN chhiⁿ sī chi̍t lia̍p tùi i piⁿ-á ê seng-chè-kài-chit lâi kóng, lī-khui sok-tō͘ chiok kín ê hêng-chhiⁿ.
Chit ê ho̍k-cha̍p ê khì-thé thô͘-hún hûn kah Tāi-khián-chō ê OB1 seng-hia̍p tī thiⁿ-téng ū 200 kng-nî khoah.
In to̍h tī lī lán 3800 kng-nî hn̄g ê Hái-o͘-seng-hûn hiah.

## [KIP] Hái-oo-sing-hûn
Tse kui-phìnn huat-kng khì-thé thôo-hún hûn, tuì Tē-kiû ê thian-bûn ha̍k-ka lâi kóng, khuànn--khí-lâi ká-ná sī tsi̍t-tsiah tsiáu-á, sóo-í i tsiah ē the̍h-tio̍h tsit-ê guā-hō, Hái-oo-sing-hûn.
Tsit tiunn iánn-siōng sī tī Thian-lông-tshinn ê hong-hiòng hù-kīn, Tāi-khián-tsō alpha tshinn hiah.
Tsit tiunn siòng-phìnn sī kā 3 tiunn ú-tiū tsiáu-á ê e̍h-pîn iánn-siōng tsu-liāu tha̍h--tshut-lâi ê phing-tàu-iánn-siōng, lóng-tsóng hānn kuè Gîn-hô-puânn 2.5 tōo khuah ê huān-uî.
Tse kui-phìnn Hái-oo-sing-hûn khì hōo pian tsò Sh2-296 ia̍h-sī IC 2177, ìng-kai sī liân-suà ê tshiau-sin-sing po̍k-tsà sán-sing kuí-ā tîng tuā-hîng guā-khak kiat-kòo ê tsi̍t-pōo-hūn.
Tī tiong-ng tsiànn-pîng ē-kha hit-ê hiánn-ba̍k ê nâ-sik kng-hôo, sī uì Tāi-khián-tsō FN tshinn phùn--tshut-lâi ê kiong-hîng tshiong-kik-pho.
Tāi-khián-tsō FN tshinn sī tsi̍t lia̍p tuì i pinn-á ê sing-tsè-kài-tsit lâi kóng, lī-khui sok-tōo tsiok kín ê hîng-tshinn.
Tsit ê ho̍k-tsa̍p ê khì-thé thôo-hún hûn kah Tāi-khián-tsō ê OB1 sing-hia̍p tī thinn-tíng ū 200 kng-nî khuah.
In to̍h tī lī lán 3800 kng-nî hn̄g ê Hái-oo-sing-hûn hiah.

## [English] The Seagull Nebula
A broad expanse of glowing gas and dust presents a bird-like visage to astronomers [from planet Earth][from planet Earth], suggesting its popular moniker - The Seagull Nebula.
Using narrowband image data, [this 3-panel mosaic of the cosmic bird][this 3-panel mosaic of the cosmic bird] covers a 2.5 degree swath across the plane of the Milky Way, near the direction of Sirius, [alpha star][alpha star] of the constellation Canis Major.
[Likely part of a larger shell structure][Likely part of a larger shell structure] swept up by successive supernova explosions, the broad Seagull Nebula is cataloged as Sh2-296 and IC 2177.
The prominent bluish arc below and right of center is a bow shock from runaway star [FN Canis Majoris][FN Canis Majoris].
This complex of gas and dust clouds with other stars of the [Canis Majoris OB1][Canis Majoris OB1] association spans over 200 light-years at the Seagull Nebula's estimated 3,800 light-year distance.

## 詞彙學習

|漢羅|POJ|KIP|華語|English|
|-|-|-|-|-|
|海鷗星雲|Hái-o͘-seng-hûn|Hái-oo-sing-hûn|海鷗星雲|the Seagull Nebula|
|天狼星|Thian-lông-chhiⁿ|Thian-lông-tshinn|天狼星|Sirius|
|大犬座 α 星|Tāi-khián-chō alpha chhiⁿ|Tāi-khián-tsō alpha tshinn|大犬座 α|alpha Canis Major|
|狹頻|e̍h-pîn|e̍h-pîn|窄頻|narrowband|
|拼鬥影像|pheng-tàu-iáⁿ-siōng|phing-tàu-iánn-siōng|馬賽克影像|mosaic|
|Sh2-296|S-H-two jī-kiú-lio̍k|S-H-two jī-kiú-lio̍k|Sh2-296|Sh2-296|
|IC 2177|I-C jī-it-chhit-chhit|I-C jī-it-tshit-tshit|IC 2177|IC 2177|
|超新星爆炸|chhiau-sin-seng po̍k-chà|tshiau-sin-sing po̍k-tsà|超新星爆炸|supernova explosion|
|大犬座 FN 星|Tāi-khián-chō F-N chhiⁿ|Tāi-khián-tsō F-N tshinn|大犬座 FN|FN Canis Majoris|
|弓形衝擊波|kiong-hêng chhiong-kek-pho|kiong-hîng tshiong-kik-pho|弓形衝擊波|bow shock|
|OB1 星協|OB-one seng-hia̍p|OB-one sing-hia̍p|OB1 星協|OB1 association|
|銀河盤|Gîn-hô-pôaⁿ|Gîn-hô-puânn|銀河盤|the plane of the Milky Way|
|星際介質|seng-chè-kài-chit|sing-tsè-kài-tsit|星際介質|interstellar medium|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[from planet Earth]:https://apod.nasa.gov/apod/ap090411.html
[this 3-panel mosaic of the cosmic bird]:https://www.astrobin.com/rp3xqj/
[alpha star]:https://apod.nasa.gov/apod/ap221218.html
[Likely part of a larger shell structure]:https://ui.adsabs.harvard.edu/abs/2019A%26A...628A..44F/abstract
[FN Canis Majoris]:https://en.wikipedia.org/wiki/FN_Canis_Majoris
[Canis Majoris OB1]:https://ui.adsabs.harvard.edu/abs/2019A%26A...628A..44F/abstract

---
title: 相挵 ê 捲螺仔星系 Arp 274
date: 2023-01-23
publishdate: 2023-01-23T11:45:00+0800
tags: [捲螺仔星系, Arp 274, 室女座, 引力, 合併, 相挵, NGC 5679]
hero: https://apod.nasa.gov/apod/fap/image/2301/Arp274_HubbleOzsarac_1080.jpg
summary: 這張上新 ê 影像是兩个 tī 室女座相戰 ê 星系。兩个星系相挵 ê 時陣，星系內底 ê 恆星其實袂相碰，這是因為星系其實是一个足櫳 ê 結構。
categories: [podcast]
vocals: [阿錕]
---

{{% apod %}}

- 原始文章：[The Colliding Spiral Galaxies of Arp 274](https://apod.nasa.gov/apod/ap230123.html)
- 影像來源：[NASA](https://www.nasa.gov/), [ESA](https://www.esa.int/), [Hubble](https://www.nasa.gov/mission_pages/hubble/main/index.html); 資料處理 kah 版權：[Mehmet Hakan Özsaraç](https://www.flickr.com/photos/mhozsarac/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cldz8sf5902kc01tj652ee7kt" >}}

## [漢羅] 相挵 ê 捲螺仔星系 Arp 274
這張上新 ê 影像是兩个 tī 室女座相戰 ê 星系。
兩个 [星系相挵 ê 時陣][galaxies collide]，星系內底 ê 恆星其實袂相碰。
這是因為 [星系][galaxies 1] 其實是一个足櫳 ê 結構，這寡發光 ê 恆星其實佔星系內底足少 ê 空間。
毋過星系 [相挵][collision] ê 時陣，一个星系 ê 引力會 kā 另外一个星系搝甲變形，兩个 [星系][galaxies 2] ê 塗粉 kah 氣體嘛會 [相碰][collide]。
兩个星系若是 [合併][galaxies merge]，星系中心 ê 烏洞 [嘛會合併][may eventually merge]。
因為兩个星系 ê 距離是差足遠--ê，所以你看著 [這張影像內底][whole thing] ê 變形其實是一个 [足慢 ê 過程][slow motion]，超過幾若億年遐爾久。
除了這兩个 [大型 ê 捲螺仔星系][large spiral galaxies] 以外，[影像][featured image] 內底第三个較細 ê 星系，就 tī [Arp 274][Arp 274 1] (NGC 5679) ê 倒爿。
Tī [室女座][constellation of Virgo] ê [Arp 274][Arp 274 2] 有 20 萬 [光年][light years] 闊，離咱有 4 億光年遠。

## [POJ] Sio-lòng ê Kńg-lê-á seng-hē Arp 274
Chit tiuⁿ siōng sin ê iáⁿ-siōng sī nn̄g ê tī Sek-lú-chō sio-chiàn ê seng-hē.
Nn̄g ê seng-hē sio-lòng ê sî-chūn, seng-hē lāi-té ê hêng-chheⁿ kî-si̍t bē sio-pōng.
Che sī in-ūi seng-hē kî-si̍t sī chi̍t ê chiok lang ê kiat-kò͘, chi̍t-kóa hoat-kng ê hêng-chheⁿ kî-si̍t chiàm seng-hē lāi-té chiok chió ê khong-kan.
M̄-koh seng-hē sio-lòng ê sî-chūn, chit ê seng-hē ê ín-le̍k ē kā lēng-gōa chi̍t ê seng-hē giú kah piàn-hêng, nn̄g ê seng-hē ê thô͘-hún kah khì-thé mā ē sio-pōng.
Nn̄g ê seng-hē nā-sī ha̍p-pèng, seng-hē tiong-sim ê o͘-tōng mā ē ha̍p-pèng.
In-ūi nn̄g ê seng-hē ê kū-lī sī chha chiok hn̄g--ê, só͘-í lí khòaⁿ-tio̍h chit tiuⁿ iáⁿ-siōng lāi-té ê piàn-hêng kî-si̍t sī chit ê chiok bān ê kòe-têng, chhiau-kòe kúi-ā ek nî hiah-nī kú.
Tû-liáu chi̍t nn̄g ê tōa-hêng ê kńg-lê-á seng-hē í-gōa, iáⁿ-siōng lāi-té tē saⁿ ê khah sè ê seng-hē, to̍h tī Arp 274 (NGC 5679) ê tò-pêng.
Tī Sek-lú-chō ê Arp 274 ū 20 bān kng-nî khoah, lī lán ū 4 ek kng-nî hn̄g.

## [KIP] Sio-lòng ê Kńg-lê-á sing-hē Arp 274
Tsit tiunn siōng sin ê iánn-siōng sī nn̄g ê tī Sik-lú-tsō sio-tsiàn ê sing-hē.
Nn̄g ê sing-hē sio-lòng ê sî-tsūn, sing-hē lāi-té ê hîng-tshenn kî-si̍t bē sio-pōng.
Tse sī in-uī sing-hē kî-si̍t sī tsi̍t ê tsiok lang ê kiat-kòo, tsi̍t-kuá huat-kng ê hîng-tshenn kî-si̍t tsiàm sing-hē lāi-té tsiok tsió ê khong-kan.
M̄-koh sing-hē sio-lòng ê sî-tsūn, tsit ê sing-hē ê ín-li̍k ē kā līng-guā tsi̍t ê sing-hē giú kah piàn-hîng, nn̄g ê sing-hē ê thôo-hún kah khì-thé mā ē sio-pōng.
Nn̄g ê sing-hē nā-sī ha̍p-pìng, sing-hē tiong-sim ê oo-tōng mā ē ha̍p-pìng.
In-uī nn̄g ê sing-hē ê kū-lī sī tsha tsiok hn̄g--ê, sóo-í lí khuànn-tio̍h tsit tiunn iánn-siōng lāi-té ê piàn-hîng kî-si̍t sī tsit ê tsiok bān ê kuè-tîng, tshiau-kuè kuí-ā ik nî hiah-nī kú.
Tû-liáu tsi̍t nn̄g ê tuā-hîng ê kńg-lê-á sing-hē í-guā, iánn-siōng lāi-té tē sann ê khah sè ê sing-hē, to̍h tī Arp 274 (NGC 5679) ê tò-pîng.
Tī Sik-lú-tsō ê Arp 274 ū 20 bān kng-nî khuah, lī lán ū 4 ik kng-nî hn̄g.

## [English] The Colliding Spiral Galaxies of Arp 274
Two galaxies are squaring off in Virgo and here are the latest pictures.
When two [galaxies collide][galaxies collide], the stars that compose them usually do not.
This is because [galaxies][galaxies 1] are mostly empty space and, however bright, stars only take up only a small fraction of that space.
But during the [collision][collision], one galaxy can rip the other apart gravitationally, and dust and gas common to both [galaxies][galaxies 2] does [collide][collide].
If the two [galaxies merge][galaxies merge], black holes that likely resided in each galaxy center [may eventually merge][may eventually merge].
Because the distances are so large, the [whole thing][whole thing] takes place in [slow motion][slow motion] -- over hundreds of millions of years.
Besides the two [large spiral galaxies][large spiral galaxies], a smaller third galaxy is visible on the far left of the [featured image][featured image] of [Arp 274][Arp 274 1], also known as NGC 5679.
[Arp 274][Arp 274 2] spans about 200,000 [light years][light years] across and lies about 400 million light years away toward the [constellation of Virgo][constellation of Virgo].


## 詞彙學習（漢羅/POJ/KIP/華語/English）
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【Arp 274】Arp jī-chhit-sù/Arp jī-tshit-sù/Arp 274/Arp 274
- 【室女座】Sek-lú-chō/Sik-lú-tsō/室女座/Virgo
- 【引力】ín-le̍k/ín-li̍k/引力/gravitation
- 【合併】ha̍p-pèng/ha̍p-pìng/合併/merge
- 【相挵】sio-lòng/sio-lòng/碰撞/collision
- 【NGC 5679】NGC ngó͘-lio̍k-chhit-kiú/NGC ngóo-lio̍k-tshit-kiú/NGC 5679/NGC 5679


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[galaxies collide]:https://apod.nasa.gov/apod/ap211004.html
[galaxies 1]:https://en.wikipedia.org/wiki/Galaxy
[collision]:https://en.wikipedia.org/wiki/Interacting_galaxy
[galaxies 2]:https://science.nasa.gov/astrophysics/focus-areas/what-are-galaxies
[collide]:https://apod.nasa.gov/apod/colliding_galaxies.html
[galaxies merge]:http://burro.astr.cwru.edu/models/models.html
[may eventually merge]:https://ui.adsabs.harvard.edu/abs/2005ApJ...622L..93M/abstract
[whole thing]:http://www.youtube.com/watch?v=lXy3B2K47Qg
[slow motion]:https://i.pinimg.com/originals/ac/21/cd/ac21cdb998ded047b5d7e0e2280e0d48.jpg
[large spiral galaxies]:https://apod.nasa.gov/apod/ap130825.html
[featured image]:https://www.flickr.com/photos/mhozsarac/52541931405/in/dateposted/
[Arp 274 1]:https://hubblesite.org/contents/media/images/2009/14/2523-Image.html
[Arp 274 2]:https://youtu.be/MX_nTpFFd4s
[light years]:https://chandra.harvard.edu/photo/cosmic_distance.html
[constellation of Virgo]:https://en.wikipedia.org/wiki/Virgo_(constellation)

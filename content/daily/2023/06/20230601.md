---
title: 仙后座 A ê 循環再生
date: 2023-06-01
publishdate: 2023-06-01T11:45:00+0800
tags: [free2share, 仙后座 A, 重元素, 星際空間, 恆星形成, 超新星殘骸, 超新星爆炸, 假色影像, 發射線, sir-lí-khóng, 硫磺, kha-lu-sím-muh, 鐵, 銀河, 衝擊波, 中子星, 恆星核, 雲絲, 雲丸]
hero: https://apod.nasa.gov/apod/fap/image/2306/Chandrafirstlight_0_1024.jpg
summary: 咱銀河系內底 ê 大質量恆星，有足精彩 ê 人生。
---

{{% apod %}}

- 原始文章：[Recycling Cassiopeia A](https://apod.nasa.gov/apod/ap230601.html)
- 影像來源：X-ray - [NASA](https://www.nasa.gov/), [CXC, SAO](http://chandra.harvard.edu/); Optical - [NASA,STScI](http://www.stsci.edu/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 仙后座 A ê 循環再生
咱銀河系內底 ê 大質量恆星，有足精彩 ê 人生。
In ùi 大範圍 ê 宇宙雲開始崩塌，紲落來 tī in ê 核心 kā 核反應爐點予著，製造出重元素。
幾若百萬年了後，這寡 [豐富 ê 物質][enriched material] 會噴轉去星際空間，驅動新 ê 恆星形成活動。
這个咧脹大 ê 殘骸雲 仙后座 A，就是其中一个例，伊是恆星性命週期 ê 上尾一个階段。
超新星爆炸會產生超新星殘骸。
咱 tī [地球天頂 上早看著][seen in planet Earth's sky] 超新星爆炸發出來 ê 光，差不多是 350 年前。
毋過 ùi 伊遐發出來 ê 光，其實是愛行 1 萬 1000 年才會到咱遮。
[這張假色影像是 X 光 kah 可見光影像資料 ê 組合影像][This false-color image, composed of X-ray and optical image data]。
X 光影像資料是 ùi Chandra X 光天文台來--ê，可見光影像資料是 ùi Hubble 太空望遠鏡來--ê。
咱會當看著超新星殘骸內底 溫度猶足懸 ê 雲絲 kah 雲丸。
照目前估計 ê 仙后座 A ê 距離來看，伊 ê 大細差不多有 30 光年大。
高能 X 光 tī 幾个特定元素 產生 ê 發射線，有用無仝色 kā 標出來。
紅色是 sir-lí-khóng，黃色是硫磺，青色是 kha-lu-siú-muh，茄仔色是鐵。
按呢會當幫贊 [天文學家 探索][astronomers explore] 咱銀河內 ê [恆星物質][star stuff]，是按怎循環再生--ê。
猶繼續咧脹大 ê 外層衝擊波，是藍色色調--ê。
中心附近 [較光 ê 光點][The bright speck] 是中子星，伊是大質量恆星 核心崩塌了後，賰落來 ê 密度足懸 ê 恆星核。

## [POJ] Sian-hiō-chō A ê Sûn-khoân Chài-seng
Lán gîrn-hô-hē lāi-tóe ê tōa-chit-liōng hêng-chhiⁿ, ū chiok cheng-chhái ê jîn-seng.
In ùi tōa hoān-ûi ê ú-tiū-hûn khai-sí pang-lap, sòa-lo̍h-lâi tī in ê he̍k-sim kā he̍k-hoán-èng-lô͘ tiám hō͘ to̍h, chè-chō-chhut tāng-goân-sò͘.
Kúi-nā pah bān-nî liáu-āu, chit-kóa hong-hù ê bu̍t-chit ē phùn tńg-khì seng-chè-khong-kan, khu-tōng sin ê hêng-chhiⁿ hêng-sêng oa̍h-tāng.
Chit-ê leh tiùⁿ-tōa ê chân-hâi-hûn Sian-hiō-chō A, to̍h-sī kî-tiong chi̍t-ê lē, i sī hêng-chhiⁿ sèⁿ-miā chiu-kî ê siōng-bóe chi̍t-ê kai-tōaⁿ.
Chhiau-sin-seng po̍k-chà ē sán-seng chhiau-sin-seng chân-hâi.
Lán tī Tē-kiû thiⁿ-téng siōng chá khòaⁿ-tio̍h chhiau-sin-seng po̍k-chà hoat--chhut-lâi ê kng, chha-put-to sī 350 nî-chêng.
M̄-koh ùi i hiah hoat--chhut-lâi ê kng, kî-si̍t sī ài kiâⁿ 1 bān 1000 nî chiah-ē kàu lán chia.
Chit-tiuⁿ ká-sek iáⁿ-siōng sī X kng kah khó-kiàn-kng iáⁿ-siōng-chu-liāu ê cho͘-ha̍p iáⁿ-siōng.
X kng iáⁿ-siōng-chu-liāu sī ùi Chandra X kng thian-bûn-tâi lâi--ê, khó-kiàn-kng iáⁿ-siōng-chu-liāu sī ùi Hubble thài-khong bōng-oán-kiàⁿ lâi--ê.
Lán ē-tàng khòaⁿ-tio̍h chhiau-sin-seng chân-hâi lāi-tóe un-tō͘ iáu chiok koân ê hûn-si kah hûn-oân.
Chiàu bo̍k-chiân kó͘-kè ê Sian-hiō-chō A ê kū-lī lâi-khòaⁿ, i ê tōa-sòe chha-put-to ū 30 kng-nî tōa.
Ko-lêng X kng tī kúi-ê te̍k-tēng goân-sò͘ sán-seng ê hoat-siā-sòaⁿ, ū iōng bô-kâng sek kā piau--chhut-lâi.
Âng-sek sī sir-lí-khóng, n̂g-sek sī liû-hông, chhiⁿ-sek sī kha-lu-sím-muh, kiô-á-sek sī thih.
Án-ne ē-tàng pang-chān thian-bûn ha̍k-ka thàm-soh lán gîrn-hô lāi ê hêng-chhiⁿ bu̍t-chit, sī án-chóaⁿ sûn-khoân chài-seng--ê.
Iáu kè-sio̍k leh tiùⁿ-tōa ê gōa-chân chhiong-kek-pho, sī nâ-sek sek-tiāu--ê.
Tiong-sim hù-kīn khah kng ê kng-tiám sī tiong-chír-chhiⁿ, i sī tōa-chit-liōng hêng-chhiⁿ he̍k-sim pang-lap liáu-āu, chhun--lo̍h-lâi ê bi̍t-tō͘ chiok koân ê hêng-chhiⁿ-he̍k.

## [KIP] Sian-hiō-tsō A ê Sûn-khuân Tsài-sing
Lán gîrn-hô-hē lāi-tué ê tuā-tsit-liōng hîng-tshinn, ū tsiok tsing-tshái ê jîn-sing.
In uì tuā huān-uî ê ú-tiū-hûn khai-sí pang-lap, suà-lo̍h-lâi tī in ê hi̍k-sim kā hi̍k-huán-ìng-lôo tiám hōo to̍h, tsè-tsō-tshut tāng-guân-sòo.
Kuí-nā pah bān-nî liáu-āu, tsit-kuá hong-hù ê bu̍t-tsit ē phùn tńg-khì sing-tsè-khong-kan, khu-tōng sin ê hîng-tshinn hîng-sîng ua̍h-tāng.
Tsit-ê leh tiùnn-tuā ê tsân-hâi-hûn Sian-hiō-tsō A, to̍h-sī kî-tiong tsi̍t-ê lē, i sī hîng-tshinn sènn-miā tsiu-kî ê siōng-bué tsi̍t-ê kai-tuānn.
Tshiau-sin-sing po̍k-tsà ē sán-sing tshiau-sin-sing tsân-hâi.
Lán tī Tē-kiû thinn-tíng siōng tsá khuànn-tio̍h tshiau-sin-sing po̍k-tsà huat--tshut-lâi ê kng, tsha-put-to sī 350 nî-tsîng.
M̄-koh uì i hiah huat--tshut-lâi ê kng, kî-si̍t sī ài kiânn 1 bān 1000 nî tsiah-ē kàu lán tsia.
Tsit-tiunn ká-sik iánn-siōng sī X kng kah khó-kiàn-kng iánn-siōng-tsu-liāu ê tsoo-ha̍p iánn-siōng.
X kng iánn-siōng-tsu-liāu sī uì Chandra X kng thian-bûn-tâi lâi--ê, khó-kiàn-kng iánn-siōng-tsu-liāu sī uì Hubble thài-khong bōng-uán-kiànn lâi--ê.
Lán ē-tàng khuànn-tio̍h tshiau-sin-sing tsân-hâi lāi-tué un-tōo iáu tsiok kuân ê hûn-si kah hûn-uân.
Tsiàu bo̍k-tsiân kóo-kè ê Sian-hiō-tsō A ê kū-lī lâi-khuànn, i ê tuā-suè tsha-put-to ū 30 kng-nî tuā.
Ko-lîng X kng tī kuí-ê ti̍k-tīng guân-sòo sán-sing ê huat-siā-suànn, ū iōng bô-kâng sik kā piau--tshut-lâi.
Âng-sik sī sir-lí-khóng, n̂g-sik sī liû-hông, tshinn-sik sī kha-lu-sím-muh, kiô-á-sik sī thih.
Án-ne ē-tàng pang-tsān thian-bûn ha̍k-ka thàm-soh lán gîrn-hô lāi ê hîng-tshinn bu̍t-tsit, sī án-tsuánn sûn-khuân tsài-sing--ê.
Iáu kè-sio̍k leh tiùnn-tuā ê guā-tsân tshiong-kik-pho, sī nâ-sik sik-tiāu--ê.
Tiong-sim hù-kīn khah kng ê kng-tiám sī tiong-tsír-tshinn, i sī tuā-tsit-liōng hîng-tshinn hi̍k-sim pang-lap liáu-āu, tshun--lo̍h-lâi ê bi̍t-tōo tsiok kuân ê hîng-tshinn-hi̍k.

## [English] Recycling Cassiopeia A
Massive stars in our Milky Way Galaxy live spectacular lives.
Collapsing from vast cosmic clouds, their nuclear furnaces ignite and create heavy elements in their cores.
After a few million years, the [enriched material][enriched material] is blasted back into interstellar space where star formation can begin anew.
The expanding debris cloud known as Cassiopeia A is an example of this final phase of the stellar life cycle.
Light from the explosion which created this supernova remnant would have been first [seen in planet Earth's sky][seen in planet Earth's sky] about 350 years ago, although it took that light about 11,000 years to reach us.
[This false-color image, composed of X-ray and optical image data][This false-color image, composed of X-ray and optical image data] from the Chandra X-ray Observatory and Hubble Space Telescope, shows the still hot filaments and knots in the remnant.
It spans about 30 light-years at the estimated distance of Cassiopeia A.
High-energy X-ray emission from specific elements has been color coded, silicon in red, sulfur in yellow, calcium in green and iron in purple, to help [astronomers explore][astronomers explore] the recycling of our galaxy's [star stuff][star stuff].
Still expanding, the outer blast wave is seen in blue hues.
[The bright speck][The bright speck] near the center is a neutron star, the incredibly dense, collapsed remains of the massive stellar core.

## 詞彙學習（漢羅/POJ/KIP/華語/English）
- 【仙后座 A】Sian-hiō-chō A/Sian-hiō-tsō A/仙后座 A/Cassiopeia A
- 【重元素】tāng-goân-sò͘/tāng-guân-sòo/重元素/heavy elements
- 【星際空間】seng-chè-khong-kan/sing-tsè-khong-kan/星際空間/interstellar space
- 【恆星形成】hêng-chhiⁿ hêng-sêng/hîng-tshinn hîng-sîng/恆星形成/star formation
- 【超新星殘骸】chhiau-sin-seng chân-hâi/tshiau-sin-sing tsân-hâi/超新星殘骸/supernova remnant
- 【超新星爆炸】chhiau-sin-seng po̍k-chà/tshiau-sin-sing po̍k-tsà/超新星爆炸/supernova explosion
- 【假色影像】ká-sek iáⁿ-siōng/ká-sik iánn-siōng/假色影像/false-color image
- 【發射線】hoat-siā-sòaⁿ/huat-siā-suànn/發射線/emission
- 【sir-lí-khóng】sir-lí-khóng/sir-lí-khóng/矽/silicon
- 【硫磺】liû-hông/liû-hông/硫/sulfur
- 【kha-lu-sím-muh】kha-lu-sím-muh/kha-lu-sím-muh/鈣/calcium
- 【鐵】thih/thih/鐵/iron
- 【銀河】gîrn-hô/gîrn-hô/銀河/our galaxy
- 【衝擊波】chhiong-kek-pho/tshiong-kik-pho/衝擊波/blast wave
- 【中子星】tiong-chú-chhiⁿ/tiong-tsú-tshinn/中子星/neutron star
- 【恆星核】hêng-chhiⁿ-he̍k/hîng-tshinn-hi̍k/恆星核/stellar core
- 【雲絲】hûn-si/hûn-si/絲狀結構/filament
- 【雲丸】hûn-oân/hûn-uân/結狀結構/knot

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[enriched material]:https://apod.nasa.gov/apod/ap190801.html
[seen in planet Earth's sky]:https://spider.seds.org/spider/Vars/casA.html
[This false-color image, composed of X-ray and optical image data]:https://www.nasa.gov/mission_pages/chandra/images/the-latest-look-at-first-light-from-chandra.html
[astronomers explore]:https://arxiv.org/abs/1111.7316
[star stuff]:https://apod.nasa.gov/apod/ap171119.html
[The bright speck]:https://apod.nasa.gov/apod/ap170501.html

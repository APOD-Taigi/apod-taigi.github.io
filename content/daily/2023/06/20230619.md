---
title: 內海仔星雲 無閒𩑾插 ê 中心
date: 2023-06-19
publishdate: 2023-06-19T11:45:00+0800
tags: [free2share, 內海仔星雲, 漏仔形雲, 恆星風, 恆星光, Herschel 36, 塗粉牆, 風剪, Hubble 太空望遠鏡, 射手座, 人馬座]
hero: https://apod.nasa.gov/apod/fap/image/2306/LagoonCenter_HubblePobes_960.jpg
summary: 內海仔星雲中心是一个壯觀 ê 恆星形成爆發區。
categories: [podcast]
vocals: [阿錕]
---

{{% apod %}}

- 原始文章：[The Busy Center of the Lagoon Nebula](https://apod.nasa.gov/apod/ap230619.html)
- 影像來源：[NASA](https://www.nasa.gov/), [ESA](https://www.esa.int/), [Hubble](https://www.nasa.gov/mission_pages/hubble/main/index.html); 資料處理：[Francisco Javier Pobes Serrano](https://www.instagram.com/javierpobes/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clkpn6tsq02db01yf0hu46c0c" >}}

## [漢羅] 內海仔星雲 無閒𩑾插 ê 中心
內海仔星雲中心是一个壯觀 ê 恆星形成 [爆發區][whirlwind]。
咱會當 tī 影像中心附近看著 2 个以上 長長 ê 漏仔形雲，逐个差不多攏有 半 [光年][light-year] 長。
In 是 極端 ê [恆星風][stellar winds] kah [能量足強 ê 恆星光][energetic starlight] 造成--ê。
附近有一粒足光 ê 恆星，[Herschel 36][Herschel 36]，kā 這區照甲 足光--ê。
大型 ê [塗粉][dust]牆 kā 其他高溫少年恆星崁 leh、予 ín 看起來 [變較紅][redden]。
這寡恆星 ê 能量 流 tùi [低溫塗粉][cool dust] 氣體 ê 時陣，[相迵 ê 兩區][adjoining regions] 會有足大 ê 溫度差，按呢就會產生 [風剪][shearing winds]，造成 [漏仔形 ê 雲][funnels]。
這張相片 ê 大細 有 15 光年闊，是 kā [踅地球 leh 飛 ê Hubble 太空望遠鏡][orbiting Hubble Space Telescope] 翕著 ê 4 款無仝色 ê 影像，合成做一張--ê。
[內海仔星雲][Lagoon Nebula] 嘛 叫做 [M8][M8]，就 tī 射手[座][constellation] ([人馬座][Sagittarius]) 方向差不多 5000 [光年][light years] 遠 ê 所在。

## [POJ] Lāi-hái-á seng-hûn bô-êng-chhih-chhah ê Tiong-sim
Lāi-hái-á seng-hûn tiong-sim sī chi̍t-ê chòng-koan ê hêng-chheⁿ hêng-sêng po̍k-hoat-khu.
Lán ē-tàng tī iáⁿ-siōng tiong-sim hù-kīn khòaⁿ-tio̍h 2 ê í-siōng tn̂g-tn̂g ê lāu-á-hêng hûn,ta̍k-ê chha-put-to lóng-ū pòaⁿ kng-nî tn̂g.
In sī ke̍k-toan ê hêng-chheⁿ hong kah lêng-liōng chiok kiông ê hêng-chheⁿ-kng chō-sêng--ê.
Hù-kīn ū chi̍t-lia̍p chiok kng ê hêng-chheⁿ, Herschel 36, kā chit-khu chiò kah chiok kng--ê.
Tōa-hêng ê thô͘-hún-chhiûⁿ kā kî-thaⁿ ko-un siàu-liân hêng-chheⁿ khàm leh, hō͘ ín khòaⁿ--khí-lâi piàn khah âng.
Chit-kóa hêng-chheⁿ ê lêng-liōng lâu tùi kē-un thô͘-hún khì-thé ê sî-chūn, sio-thàng ê nn̄g khu ē ū chiok tōa ê un-tō͘ chha, án-ne tō ē sán-seng hong-chián, chō-sêng lāu-á-hêng ê hûn.
Chit-tiuⁿ siòng-phìⁿ ê tōa-sè ū 15 kng-nî khoah, sī kā se̍h Tē-kiû leh poe ê Hubble thài-khong bōng-oán-kiàⁿ hip-tio̍h ê 4 khoán bô-kâng sek ê iáⁿ-siōng, ha̍p-sêng chò chi̍t-tiuⁿ--ê.
Lāi-hái-á seng-hûn mā kiò-chò M8, tō tī Siā-chhiú-chō (Jîn-má-chō) hong-hiòng chha-put-to 5000 kng-nî hn̄g ê só͘-chāi.

## [KIP] Lāi-hái-á sing-hûn bô-îng-tshih-tshah ê Tiong-sim
Lāi-hái-á sing-hûn tiong-sim sī tsi̍t-ê tsòng-kuan ê hîng-tshenn hîng-sîng po̍k-huat-khu.
Lán ē-tàng tī iánn-siōng tiong-sim hù-kīn khuànn-tio̍h 2 ê í-siōng tn̂g-tn̂g ê lāu-á-hîng hûn,ta̍k-ê tsha-put-to lóng-ū puànn kng-nî tn̂g.
In sī ki̍k-tuan ê hîng-tshenn hong kah lîng-liōng tsiok kiông ê hîng-tshenn-kng tsō-sîng--ê.
Hù-kīn ū tsi̍t-lia̍p tsiok kng ê hîng-tshenn, Herschel 36, kā tsit-khu tsiò kah tsiok kng--ê.
Tuā-hîng ê thôo-hún-tshiûnn kā kî-thann ko-un siàu-liân hîng-tshenn khàm leh, hōo ín khuànn--khí-lâi piàn khah âng.
Tsit-kuá hîng-tshenn ê lîng-liōng lâu tuì kē-un thôo-hún khì-thé ê sî-tsūn, sio-thàng ê nn̄g khu ē ū tsiok tuā ê un-tōo tsha, án-ne tō ē sán-sing hong-tsián, tsō-sîng lāu-á-hîng ê hûn.
Tsit-tiunn siòng-phìnn ê tuā-sè ū 15 kng-nî khuah, sī kā se̍h Tē-kiû leh pue ê Hubble thài-khong bōng-uán-kiànn hip-tio̍h ê 4 khuán bô-kâng sik ê iánn-siōng, ha̍p-sîng tsò tsi̍t-tiunn--ê.
Lāi-hái-á sing-hûn mā kiò-tsò M8, tō tī Siā-tshiú-tsō (Jîn-má-tsō) hong-hiòng tsha-put-to 5000 kng-nî hn̄g ê sóo-tsāi.

## [English] The Busy Center of the Lagoon Nebula
The center of the Lagoon Nebula is a [whirlwind][whirlwind] of spectacular star formation.
Visible near the image center, at least two long funnel-shaped clouds, each roughly half a [light-year][light-year] long, have been formed by extreme [stellar winds][stellar winds] and intense [energetic starlight][energetic starlight].
A tremendously bright nearby star, [Herschel 36][Herschel 36], lights the area.
Vast walls of [dust][dust] hide and [redden][redden] other hot young stars.
As energy from these stars pours into the [cool dust][cool dust] and gas, large temperature differences in [adjoining regions][adjoining regions] can be created generating [shearing winds][shearing winds] which may cause the [funnels][funnels].
This picture, spanning about 15 light years, combines images taken in four colors by the [orbiting Hubble Space Telescope][orbiting Hubble Space Telescope].
The [Lagoon Nebula][Lagoon Nebula], also known as [M8][M8], lies about 5000 [light years][light years] distant toward the [constellation][constellation] of the Archer ([Sagittarius][Sagittarius]).

## 詞彙學習

|漢羅|POJ|KIP|華語|English|
|-|-|-|-|-|
|內海仔星雲|Lāi-hái-á seng-hûn|Lāi-hái-á sing-hûn|潟湖星雲|the Lagoon Nebula|
|漏仔形雲|lāu-á-hêng hûn|lāu-á-hîng hûn|漏斗型雲|funnel-shaped cloud|
|恆星風|hêng-chheⁿ-hong|hîng-tshenn-hong|恆星風|stellar wind|
|恆星光|hêng-chheⁿ-kng|hîng-tshenn-kng|恆星光|starlight|
|塗粉牆|thô͘-hún-chhiûⁿ|thôo-hún-tshiûnn|灰塵牆|dust wall|
|風剪|hong-chián|hong-tsián|剪切風|shearing winds|
|Hubble 太空望遠鏡|Hubble thài-khong bōng-oán-kiàⁿ|Hubble thài-khong bōng-uán-kiànn|哈伯太空望遠鏡|Hubble Space Telescope|
|射手座|Siā-chhiú-chō|Siā-tshiú-tsō|射手座|the constellation of the Archer|
|人馬座|Jîn-má-chō|Jîn-má-tsō|人馬座|Sagittarius|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[whirlwind]:https://youtu.be/bjb7QtMEBUg?t=144
[light-year]:http://starchild.gsfc.nasa.gov/docs/StarChild/questions/question19.html
[stellar winds]:https://apod.nasa.gov/apod/ap000318.html
[energetic starlight]:https://science.nasa.gov/ems/10_ultravioletwaves
[Herschel 36]:https://ui.adsabs.harvard.edu/abs/1995ApJ...445L.153S/abstract
[dust]:https://apod.nasa.gov/apod/ap010813.html
[redden]:https://en.wikipedia.org/wiki/Interstellar_reddening
[cool dust]:https://apod.nasa.gov/apod/ap010914.html
[adjoining regions]:https://preview.redd.it/kneuqv5l7n461.jpg?auto=webp&s=2d7a7748018051ddcd76a8abbcb01b9c2dc674fa
[shearing winds]:https://en.wikipedia.org/wiki/Wind_shear
[funnels]:https://hubblesite.org/contents/media/images/1996/38/462-Image.html
[orbiting Hubble Space Telescope]:https://apod.nasa.gov/apod/ap010806.html
[Lagoon Nebula]:https://apod.nasa.gov/apod/ap181112.html
[M8]:https://en.wikipedia.org/wiki/Lagoon_Nebula
[light years]:https://www.glyphweb.com/esky/concepts/lightyear.html
[constellation]:https://spaceplace.nasa.gov/constellations/en/
[Sagittarius]:https://stardate.org/astro-guide/sagittarius-archer-0

---
title: 恆星 kā 行星 食掉
date: 2023-06-06
publishdate: 2023-06-06T11:45:00+0800
tags: [類太陽恆星, ZTF SLRN-2020, 類木星行星, 天鷹座]
hero: https://www.youtube.com/watch?v=SmuG7odUe9c
summary: 咱知影有一个世界咧滅亡。講較詳細咧，類太陽恆星 ZTF SLRN-2020 這馬當咧食伊其中一粒行星。
---

{{% apod %}}

- 原始文章：[Star Eats Planet](https://apod.nasa.gov/apod/ap230606.html)
- 影片來源 kah 版權：[K. Miller](https://www.ipac.caltech.edu/staff/keith-miller) & [R. Hurt](https://www.ipac.caltech.edu/science/staff/robert-hurt) ([Caltech, IPAC](https://www.ipac.caltech.edu/))
- 台文翻譯：[An-Li Tsai][An-Li Tsai] ([NCU][NCU])

## [漢羅] 恆星 kā 行星 食掉
咱知影有一个世界咧 [滅亡][the end]。
講較詳細咧，類太陽恆星 [ZTF SLRN-2020][ZTF SLRN-2020] 這馬當咧食伊其中一粒行星。
雖罔講有足濟行星 落尾攏會因為踅入去中央恆星內底，結束伊 ê 性命
毋過頭一擺 [直接觀測著][seen directly] 類木星行星去予食去，是發生 tī [2020 年][2020 event] 彼陣。
這粒恆星 [ZTF][ZTF] SLRN-2020 kah 咱太陽 ê 距離是 1 萬 2000 [光年][light year]，就 tī 鴟鴞 ê 星座 ([天鷹座][Aquila]) ê 方向。
這支 [主題動畫][featured animated illustration] 頭一擺畫出這粒氣體行星 ùi 這粒迷人恆星 ê 外沿飛過去 ê 時陣，伊 ê 大氣去予搝開 ê 畫面。
行星大氣有一寡去予恆星大氣吸去，另外一寡氣體去予 [擲到太空去][expelled into space]。
影片結束，[行星嘛完全去予恆星吞去][planet is completely engulfed]，落 lŏe 恆星中心，造成恆星外層大氣 tī 足短 ê 時間內脹大、溫度衝懸、閣變較光。
有一工，[差不多 80 億光年][about eight billion years] 以後，[地球][Earth] 嘛會那踅那落 lŏe 咱 [太陽][Sun] 內底。

## [POJ] Hêng-chhiⁿ kā Kiâⁿ-chhiⁿ chia̍h--tiāu
Lán chai-iáⁿ ū chi̍t-ê sè-kài leh bia̍t-bông.
Kóng khah siông-sè leh, Lūi-thài-iông hêng-chhiⁿ ZTF SLRN 2020 chit-má tng-leh chia̍h i kî-tiong chi̍t-lia̍p kiâⁿ-chhiⁿ.
Sui-bóng kóng ū chiok chē kiâⁿ-chhiⁿ lo̍h-bóe lóng ē in-ūi se̍h-ji̍p-khì tiong-ng hêng-chhiⁿ lāi-té, kiat-sok i ê sìⁿ-miā
M̄-koh thâu-chi̍t-pái ti̍t-chiap koan-chhek tio̍h Lūi-bo̍k-chhiⁿ kiâⁿ-chhiⁿ khì hō͘ chia̍h--khì, sī hoat-seng tī 2020 nî hit-chūn.
Chit-lia̍p hêng-chhiⁿ ZTF SLRN 2020 kah lán Thài-iông ê kū-lī sī 1 bān 2000 kng-nî, to̍h tī bā-hio̍h ê seng-chō (Thian-eng-chō) ê hong-hiòng.
Chit-ki chú-tê tōng-ōe thâu-chi̍t-pái ōe chhut chit-lia̍p khì-thé kiâⁿ-chhiⁿ ùi chit-lia̍p bê-lâng hêng-chhiⁿ ê gōa-iân poe--kòe-khì ê sî-chūn, i ê tāi-khì khì hō͘ giú--khui ê ōe-bīn.
Kiâⁿ-chhiⁿ tāi-khì ū chi̍t-kóa khì hō͘ hêng-chhiⁿ tāi-khì khip--khì, lēng-gōa chi̍t-kóa khì-thé khì hō͘ tàn kàu thài-khong khì.
Iáⁿ-phìⁿ kiat-sok, kiâⁿ-chhiⁿ mā oân-choân khì hō͘ hêng-chhiⁿ thun--khì, lak lőe  hêng-chhiⁿ tiong-sim, chō-sêng hêng-chhiⁿ gōa-chân tāi-khì tī chiok té ê sî-kan-lāi tiùⁿ-tōa, un-tō͘ chhèng-koân, koh piàn khah kng.
Ú-chi̍t-kang, chha-put-to 80 ek kng-nî í-āu, Tē-kiû mā ē ná se̍h ná lak lőe lán Thài-iông lāi-té.

## [KIP] Hîng-tshinn kā Kiânn-tshinn tsia̍h--tiāu
Lán tsai-iánn ū tsi̍t-ê sè-kài leh bia̍t-bông.
Kóng khah siông-sè leh, Luī-thài-iông hîng-tshinn ZTF SLRN 2020 tsit-má tng-leh tsia̍h i kî-tiong tsi̍t-lia̍p kîann-tshinn.
Sui-bóng kóng ū tsiok tsē kîann-tshinn lo̍h-bué lóng ē in-uī se̍h-ji̍p-khì tiong-ng hîng-tshinn lāi-té, kiat-sok i ê sìnn-miā
M̄-koh thâu-tsi̍t-pái ti̍t-tsiap kuan-tshik tio̍h Luī-bo̍k-tshinn kîann-tshinn khì hōo tsia̍h--khì, sī huat-sing tī 2020 nî hit-tsūn.
Tsit-lia̍p hîng-tshinn ZTF SLRN 2020 kah lán Thài-iông ê kū-lī sī 1 bān 2000 kng-nî, to̍h tī bā-hio̍h ê sing-tsō (Thian-ing-tsō) ê hong-hiòng.
Tsit-ki tsú-tê tōng-uē thâu-tsi̍t-pái uē tshut tsit-lia̍p khì-thé kîann-tshinn uì tsit-lia̍p bê-lâng hîng-tshinn ê guā-iân pue--kuè-khì ê sî-tsūn, i ê tāi-khì khì hōo giú--khui ê uē-bīn.
Kîann-tshinn tāi-khì ū tsi̍t-kuá khì hōo hîng-tshinn tāi-khì khip--khì, līng-guā tsi̍t-kuá khì-thé khì hōo tàn kàu thài-khong khì.
Iánn-phìnn kiat-sok, kîann-tshinn mā uân-tsuân khì hōo hîng-tshinn thun--khì, lak lue̋  hîng-tshinn tiong-sim, tsō-sîng hîng-tshinn guā-tsân tāi-khì tī tsiok té ê sî-kan-lāi tiùnn-tuā, un-tōo tshìng-kuân, koh piàn khah kng.
Ú-tsi̍t-kang, tsha-put-to 80 ik kng-nî í-āu, Tē-kiû mā ē ná se̍h ná lak lue̋ lán Thài-iông lāi-té.

## [English] Star Eats Planet
It’s [the end][the end] of a world as we know it.
Specifically, the Sun-like star [ZTF SLRN-2020][ZTF SLRN-2020] was seen eating one of its own planets.
Although many a planet eventually dies by spiraling into their central star, the [2020 event][2020 event], involving a Jupiter-like planet, was the first time it was [seen directly][seen directly].
The star [ZTF][ZTF] SLRN-2020 lies about 12,000 [light year][light year]s from the Sun toward the constellation of the Eagle ([Aquila][Aquila]).
In the [featured animated illustration][featured animated illustration] of the incident, the gas planet's atmosphere is first pictured being stripped away as it skims along the outskirts of the attracting star.
Some of the planet's gas is absorbed into the star's atmosphere, while other gas is [expelled into space][expelled into space].
By the video's end, the [planet is completely engulfed][planet is completely engulfed] and falls into the star's center, causing the star's outer atmosphere to briefly expand, heat up, and brighten.
One day, [about eight billion years][about eight billion years] from now, planet [Earth][Earth] may spiral into our [Sun][Sun].

## 詞彙學習（漢羅/POJ/KIP/華語/English）
- 【類太陽恆星】Lūi-thài-iông hêng-chhiⁿ/Luī-thài-iông hîng-tshinn/類太陽恆星/Sun-like star
- 【類木星行星】Lūi-bo̍k-chhiⁿ hêng-chhiⁿ/Luī-bo̍k-tshinn hîng-tshinn/類木星行星/Jupiter-like planet
- 【天鷹座】Thian-eng-chō/Thian-ing-tsō/天鷹座/Aquila

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[the end]:https://youtu.be/8OyBtMPqpNY?t=48
[ZTF SLRN-2020]:https://www.caltech.edu/about/news/star-eats-planet-brightens-dramatically
[2020 event]:https://www.nature.com/articles/s41586-023-05842-x
[seen directly]:https://www.nasa.gov/feature/jpl/caught-in-the-act-astronomers-detect-a-star-devouring-a-planet
[ZTF]:https://en.wikipedia.org/wiki/Zwicky_Transient_Facility
[light year]:https://spaceplace.nasa.gov/light-year/en/
[Aquila]:https://en.wikipedia.org/wiki/Aquila_(constellation)
[featured animated illustration]:https://caltech.app.box.com/v/ZTF-NEOWISE-STAR-PLANET
[expelled into space]:https://apod.nasa.gov/apod/ap210427.html
[planet is completely engulfed]:https://live.staticflickr.com/5613/15634745431_af629b9374.jpg
[about eight billion years]:https://ui.adsabs.harvard.edu/abs/2008MNRAS.386..155S/abstract
[Earth]:https://apod.nasa.gov/apod/ap220206.html
[Sun]:https://solarsystem.nasa.gov/solar-system/sun/overview/

---
title: 土星北極 ê 六角雲
date: 2023-06-18
publishdate: 2023-06-18T11:45:00+0800
tags: [free2share, 土星, 北極, 六角雲, 航海家太空船, 太陽系, 土星環, 近紅外線, 闊幅 kha-mé-lah, 假色影像, 低雲, 懸雲]
hero: https://apod.nasa.gov/apod/image/2306/NorthSaturn_Cassini_960.jpg
summary: 是按怎土星會出現六角形 ê 雲？無人知影。
categories: [podcast]
vocals: [阿錕]
---

{{% apod %}}

- 原始文章：[Saturn's Northern Hexagon](https://apod.nasa.gov/apod/ap230618.html)
- 影像來源 kah 版權：[NASA](https://www.nasa.gov/), [ESA](https://www.esa.int/), [JPL](https://www.jpl.nasa.gov/), [SSI](https://www.spacescience.org/), [Cassini Imaging Team](https://ciclops.org/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clko9jub603ro01vedht03pah" >}}

## [漢羅] 土星北極 ê 六角雲
是按怎土星會出現六角形 ê 雲？
無人知影。
這款雲上開始 ê 時陣 是 1980 年代 [航海家太空船][Voyager] 飛過土星 ê 時陣發現--ê。
咱到今猶無人 tī [太陽系][Solar System] 任何所在看著這款現象。
Cassini 太空船 tī [2012 年底][Saturn in late 2012]，頭一擺用闊幅 kha-mé-lah 翕著這張 [媠甲會觸舌 ê 假色影像][stunning, false-color image]。
相片內底有翕著日光照著 ê 較遠 ê 土星北半球，kah 去予土星環包 tī 內底 ê 土星北極。
這張是 ùi 近紅外線影像資料組合起來 ê 影像。
紅色是低雲，青色是懸雲，按呢會當予土星雲看起來較活潑。
這張影像 kah 類似 ê 影像攏顯示講，這款 [六角雲][hexagon 1] tī 航海家太空船飛過 20 偌年後，猶是真穩定。
有一支土星北極 ê [影片][Movies] 顯示講，這寡雲 leh 踅 ê 時陣，猶有法度保持 [六角形 ê 結構][hexagonal structure]。
Kah tī [地球出現--ê 看起來干焦六角形 ê 六角雲][hexagon on Earth] 無仝，土星頂懸 ê [六角雲][cloud pattern] 真正是 [六个邊界攏平長][six well defined sides]。
這个 [六角雲][hexagon 2] 大甲會使囥 4 粒 [地球][Earth] tī 內底。
相片正爿頂懸，土星雲以外 ê 所在，有 [引人注目][eye-catching] ê 藍色 [土星環][rings]。

## [POJ] Thó͘-chheⁿ Pak-ke̍k ê La̍k-kak-hûn
Sī-án-chóaⁿ Thó͘-chheⁿ ē chhut-hiān la̍k-kak-hêng ê hûn?
Bô-lâng chai-iáⁿ.
Chit-khoán hûn siōng khai-sí ê sî-chūn sī 1980 nî-tāi Hâng-hái-ka thài-khong-chûn poe-kòe Thó͘-chheⁿ ê sî-chūn hoat-hiān--ê.
Lán kàu-taⁿ iáu bô-lâng tī Thài-iông-hē jīm-hô só͘-chāi khòaⁿ-tio̍h chit-khoán hiān-siōng.
Cassini thài-khong-chûn tī 2012 nî-té, thâu-chi̍t-pái iōng khoah-pak kha-mé-lah hip-tio̍h chit-tiuⁿ súi kah ē tak-chi̍h ê ká-sek iáⁿ-siōng.
Siòng-phìⁿ lāi-té ū hip-tio̍h ji̍t-kng chiò--tio̍h ê khah hn̄g ê Thó͘-chheⁿ pak-pòaⁿ-kiû, kah khì hō͘ Thó͘-chheⁿ-khoân pau tī lāi-té ê Thó͘-chheⁿ pak-ke̍k.
Chit-tiuⁿ sī ùi kīn-âng-gōa-sòaⁿ iáⁿ-siōng chu-liāu cho͘-ha̍p khí-lâi ê iáⁿ-siōng.
Âng-sek sī kē-hûn, chheⁿ-sek sī koân-hûn, án-ne ē-tàng hō͘ Thó͘-chheⁿ-hûn khòaⁿ--khí-lâi khah oa̍t-phoat.
Chit-tiuⁿ iáⁿ-siōng kah lūi-sū ê iáⁿ-siōng lóng hián-sī kóng, chit-khoán la̍k-kak-hûn tī Hâng-hái-ka thài-khong-chûn poe-kòe 20 gōa nî āu,iáu-sī chin ún-tēng.
Ū chi̍t-ki Thó͘-chheⁿ pak-ke̍k ê iáⁿ-phìⁿ hián-sī kóng, chit-kóa hûn leh se̍h ê sî-chūn, iah-ū hoat-tō͘ pó-chhî la̍k-kak-hêng ê kiat-kò͘.
Kah Tē-kiû chhut-hiān--ê khòaⁿ-khí-lâi kan-na la̍k-kak-hêng ê la̍k-kak-hûn bô-kâng, Thó͘-chheⁿ téng-koân ê la̍k-kak-hûn chin-chiàⁿ-sī la̍k-ê pian-kài lóng pêⁿ tn̂g.
Chit-ê la̍k-kak-hûn tōa kah ē-sái khǹg 4 lia̍p Tē-kiû tī lāi-té.
Siòng-phìⁿ chiàⁿ-pêng téng-koân, Thó͘-chheⁿ hûn í-gōa ê só͘-chāi, ū ín-lâng-chù-bo̍k ê nâ-sek Thó͘-chheⁿ khoân.

## [KIP] Thóo-tshenn Pak-ki̍k ê La̍k-kak-hûn
Sī-án-tsuánn Thóo-tshenn ē tshut-hiān la̍k-kak-hîng ê hûn?
Bô-lâng tsai-iánn.
Tsit-khuán hûn siōng khai-sí ê sî-tsūn sī 1980 nî-tāi Hâng-hái-ka thài-khong-tsûn pue-kuè Thóo-tshenn ê sî-tsūn huat-hiān--ê.
Lán kàu-tann iáu bô-lâng tī Thài-iông-hē jīm-hô sóo-tsāi khuànn-tio̍h tsit-khuán hiān-siōng.
Cassini thài-khong-tsûn tī 2012 nî-té, thâu-tsi̍t-pái iōng khuah-pak kha-mé-lah hip-tio̍h tsit-tiunn suí kah ē tak-tsi̍h ê ká-sik iánn-siōng.
Siòng-phìnn lāi-té ū hip-tio̍h ji̍t-kng tsiò--tio̍h ê khah hn̄g ê Thóo-tshenn pak-puànn-kiû, kah khì hōo Thóo-tshenn-khuân pau tī lāi-té ê Thóo-tshenn pak-ki̍k.
Tsit-tiunn sī uì kīn-âng-guā-suànn iánn-siōng tsu-liāu tsoo-ha̍p khí-lâi ê iánn-siōng.
Âng-sik sī kē-hûn, tshenn-sik sī kuân-hûn, án-ne ē-tàng hōo Thóo-tshenn-hûn khuànn--khí-lâi khah ua̍t-phuat.
Tsit-tiunn iánn-siōng kah luī-sū ê iánn-siōng lóng hián-sī kóng, tsit-khuán la̍k-kak-hûn tī Hâng-hái-ka thài-khong-tsûn pue-kuè 20 guā nî āu,iáu-sī tsin ún-tīng.
Ū tsi̍t-ki Thóo-tshenn pak-ki̍k ê iánn-phìnn hián-sī kóng, tsit-kuá hûn leh se̍h ê sî-tsūn, iah-ū huat-tōo pó-tshî la̍k-kak-hîng ê kiat-kòo.
Kah Tē-kiû tshut-hiān--ê khuànn-khí-lâi kan-na la̍k-kak-hîng ê la̍k-kak-hûn bô-kâng, Thóo-tshenn tíng-kuân ê la̍k-kak-hûn tsin-tsiànn-sī la̍k-ê pian-kài lóng pênn tn̂g.
Tsit-ê la̍k-kak-hûn tōa kah ē-sái khǹg 4 lia̍p Tē-kiû tī lāi-té.
Siòng-phìnn tsiànn-pîng tíng-kuân, Thóo-tshenn hûn í-guā ê sóo-tsāi, ū ín-lâng-tsù-bo̍k ê nâ-sik Thóo-tshenn khuân.

## [English] Saturn's Northern Hexagon
Why would clouds form a hexagon on Saturn?
Nobody is sure.
Originally discovered during the [Voyager][Voyager] flybys of Saturn in the 1980s, nobody has ever seen anything like it anywhere else in the [Solar System][Solar System].
Acquiring its first sunlit views of far northern [Saturn in late 2012][Saturn in late 2012], the Cassini spacecraft's wide-angle camera recorded this [stunning, false-color image][stunning, false-color image] of the ringed planet's north pole.
The composite of near-infrared image data results in red hues for low clouds and green for high ones, giving the [Saturnian][Saturnian] cloudscape a vivid appearance.
This and similar images show the stability of the [hexagon][hexagon 1] even 20+ years after Voyager.
[Movies][Movies] of Saturn's North Pole show the cloud structure maintaining its [hexagonal structure][hexagonal structure] while rotating.
Unlike individual clouds appearing like a [hexagon on Earth][hexagon on Earth], the Saturn [cloud pattern][cloud pattern] appears to have [six well defined sides][six well defined sides] of nearly equal length.
Four [Earth][Earth]s could fit inside the [hexagon][hexagon 2].
Beyond the cloud tops at the upper right, arcs of the planet's [eye-catching][eye-catching] [rings][rings] are tinted bright blue.

## 詞彙學習

|漢羅|POJ|KIP|華語|English|
|-|-|-|-|-|
|土星|Thó͘-chheⁿ|Thóo-tshenn|土星|Saturn|
|北極|pak-ke̍k|pak-ki̍k|北極|north pole|
|六角雲|la̍k-kak-hûn|la̍k-kak-hûn|六角雲|Hexagon|
|航海家太空船|Hâng-hái-ka thài-khong-chûn|Hâng-hái-ka thài-khong-tsûn|航海家太空船|Voyager|
|太陽系|Thài-iông-hē|Thài-iông-hē|太陽系|Solar System|
|土星環|Thó͘-chheⁿ-khoân|Thóo-tshenn-khuân|土星環|Saturn's Ring|
|近紅外線|kīn-âng-gōa-sòaⁿ|kīn-âng-guā-suànn|紅外線|near-infrared|
|闊幅 kha-mé-lah|khoah-pak kha-mé-lah|khuah-pak kha-mé-lah|廣角相機|wide-angle camera|
|假色影像|ká-sek iáⁿ-siōng|ká-sik iánn-siōng|假色影像|false-color image|
|低雲|kē-hûn|kē-hûn|低雲|low cloud|
|懸雲|koân-hûn|kuân-hûn|高雲|high cloud|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Voyager]:https://en.wikipedia.org/wiki/Voyager_1
[Solar System]:https://space.jpl.nasa.gov/
[Saturn in late 2012]:https://apod.nasa.gov/apod/ap121204.html
[stunning, false-color image]:https://photojournal.jpl.nasa.gov/catalog/PIA14946
[Saturnian]:https://solarsystem.nasa.gov/planets/saturn/overview/
[hexagon 1]:https://mathworld.wolfram.com/Hexagon.html
[Movies]:https://photojournal.jpl.nasa.gov/catalog/PIA09187
[hexagonal structure]:https://en.wikipedia.org/wiki/Saturn%27s_hexagon
[hexagon on Earth]:https://visibleearth.nasa.gov/images/59758/hexagonal-cloud-cells-in-south-atlantic-ocean
[cloud pattern]:https://www.nasa.gov/mission_pages/cassini/media/cassini-20070327.html
[six well defined sides]:https://www.planetary.org/blogs/emily-lakdawalla/2010/2471.html
[Earth]:http://antwrp.gsfc.nasa.gov/apod/image/0610/earthlights02_dmsp_big.jpg
[hexagon 2]:http://en.wikipedia.org/wiki/Hexagon
[eye-catching]:https://d.newsweek.com/en/full/1872746/cat-looking-shocked.jpg
[rings]:https://apod.nasa.gov/apod/ap131021.html

---
title: 象管星雲 kah 宇宙車隊
date: 2023-06-08
publishdate: 2023-06-08T11:45:00+0800
tags: [象管星雲, 宇宙車隊, 仙王座, 發射星雲, 星團複合體, IC 1396, vdB 142, 角寸尺, 原恆星, To̍h 是按呢 ê 故事]
hero: https://apod.nasa.gov/apod/image/2306/ic1396ASI294large_1030.jpg
summary: 象管星雲 to̍h 親像是英國童話「To̍h 是按呢 ê 故事」內底一篇「象仔囝」故事 ê 銀河版插圖。
categories: [podcast]
vocals: [阿錕]
---

{{% apod %}}

- 原始文章：[Elephant's Trunk and Caravan](https://apod.nasa.gov/apod/ap230608.html)
- 影像來源 kah [版權][copyright]：[Steve Cannistra](http://www.starrywonders.com/copyright.html) ([StarryWonders](http://www.starrywonders.com/))
- 台文翻譯：[An-Li Tsai][An-Li Tsai] ([NCU][NCU])

{{< podcast "clk9wz1dd00uy01y28gj86opn" >}}

## [漢羅] 象管星雲 kah 宇宙車隊
象管星雲 to̍h 親像是英國童話「[To̍h 是按呢 ê 故事][Just So Story]」內底一篇「象仔囝」故事 ê 銀河版插圖。
伊就 tī 懸閣遠 ê [仙王座][of Cepheus] 遐，彎彎曲曲迵過發射星雲 kah 少年星團 [複合體 IC 1396][complex IC 1396]。
倒爿 ê 宇宙象管嘛叫做 vdB 142，伊 ê 長度是超過 20 光年長。
這幅詳細 ê 望遠鏡特寫，有翕著伸 tùi 後壁去、足光 ê 山龍，kah 這內底 一區一區 ê 低溫 [星際][interstellar] 塗粉氣體。
這个 [烏暗、虯做伙 ê 雲][dark, tendril-shaped clouds] 內底有做新恆星 ê 原始材料，嘛會當 kā [原恆星藏 tī 內底][protostars within]。
這个較暗 ê IC 1396 星團複合體 tī 差不多 3000 [光年遠][light-years distant] ê 所在。
伊 tī 天頂 ê 範圍是足大--ê，有 5 度遐爾闊。
毋過 [這幅影像][This rendition] ê 視野才 1 度闊爾爾，這个角寸尺差不多是兩粒月娘遐爾闊。
[是講][Of course] tī 彎彎曲曲 ê 象管星雲倒爿下跤 ê 烏暗形體，有一寡人 kā 號做 宇宙車隊。

## [POJ] Chhiūⁿ-kńg-seng-hûn kah Caravan
Chhiūⁿ-kńg-seng-hûn to̍h chhiⁿ-chhiūⁿ sī Eng-kok-tông-ōe "To̍h sī án-ne ê kò͘-sū" lāi-té chi̍t-phiⁿ "Chhiūⁿ-á-kiáⁿ" kò͘-sū ê gîn-hô pán chhah-tô͘.
I to̍h tī koân koh hn̄g ê Sian-ông-chō hiah, oan-oan-khiau-khiau thàng-kòe hoat-siā-seng-hûn kah siàu-liân seng-thoân ho̍k-ha̍p-thé IC 1396.
Tò-pêng ê ú-tiū chhiūⁿ-kńg mā kiò-chòe vdB 142, i ê tn̂g-tō͘ si chhiau-kè 20 kng-nî tn̂g.
Chit-pak siông-sè ê bōng-oán-kiàⁿ te̍k-siá, ū hip-tio̍h chhun tùi āu-piah khì, chiok kng ê soaⁿ-lêng, kah chit lāi-té chi̍t-khu-chi̍t-khu ê kē-un seng-chè thô͘-hún khì-thé.
Chit-ê o͘-àm, khiû chòe-hé ê hûn lāi-té ū chò sin hêng-chhiⁿ ê goân-sú châi-liāu, mā ē-tàng kā goân-hêng-chhiⁿ chhàng tī lāi-té.
Chit-ê khah-àm ê IC 1396 seng-thoân ho̍k-ha̍p-thé tī chha-put-to 3000 kng-nî hn̄g ê só͘-chāi.
I tī thiⁿ-téng ê hoān-ûi sī chiok-tōa--ê, ū gō͘-tō͘ hiah-nī khoah.
M̄-koh chit-pak iáⁿ-siōng chiah chi̍t-tō͘ khoah niā-niā, chit-ê kak-chhùn-chhioh chha-put-to sī nn̄g-lia̍p goe̍h-niû hiah-nī khoah.
Sī-kóng tī oan-oan-khiau-khiau ê Chhiūⁿ-kńg-seng-hûn tò-pêng ē-kha ê o͘-àm hêng-thé, ū chi̍t-kóa-lâng kā hō-chò Ú-tiū-chhia-tūi.

## [KIP] Tshiūnn-kńg-sing-hûn kah Caravan
Tshiūnn-kńg-sing-hûn to̍h tshinn-tshiūnn sī Ing-kok-tông-uē "To̍h sī án-ne ê kòo-sū" lāi-té tsi̍t-phinn "Tshiūnn-á-kiánn" kòo-sū ê gîn-hô pán tshah-tôo.
I to̍h tī kuân koh hn̄g ê Sian-ông-tsō hiah, uan-uan-khiau-khiau thàng-kuè huat-siā-sing-hûn kah siàu-liân sing-thuân ho̍k-ha̍p-thé IC 1396.
Tò-pîng ê ú-tiū tshiūnn-kńg mā kiò-tsuè vdB 142, i ê tn̂g-tōo si tshiau-kè 20 kng-nî tn̂g.
Tsit-pak siông-sè ê bōng-uán-kiànn ti̍k-siá, ū hip-tio̍h tshun tuì āu-piah khì, tsiok kng ê suann-lêng, kah tsit lāi-té tsi̍t-khu-tsi̍t-khu ê kē-un sing-tsè thôo-hún khì-thé.
Tsit-ê oo-àm, khiû tsuè-hé ê hûn lāi-té ū tsò sin hîng-tshinn ê guân-sú tsâi-liāu, mā ē-tàng kā guân-hîng-tshinn tshàng tī lāi-té.
Tsit-ê khah-àm ê IC 1396 sing-thuân ho̍k-ha̍p-thé tī tsha-put-to 3000 kng-nî hn̄g ê sóo-tsāi.
I tī thinn-tíng ê huān-uî sī tsiok-tuā--ê, ū gōo-tōo hiah-nī khuah.
M̄-koh tsit-pak iánn-siōng tsiah tsi̍t-tōo khuah niā-niā, tsit-ê kak-tshùn-tshioh tsha-put-to sī nn̄g-lia̍p gue̍h-niû hiah-nī khuah.
Sī-kóng tī uan-uan-khiau-khiau ê Tshiūnn-kńg-sing-hûn tò-pîng ē-kha ê oo-àm hîng-thé, ū tsi̍t-kuá-lâng kā hō-tsò Ú-tiū-tshia-tuī.

## [English] Elephant's Trunk and Caravan
Like an illustration in a galactic [Just So Story][Just So Story], the Elephant's Trunk Nebula winds through the emission region and young star cluster [complex IC 1396][complex IC 1396], in the high and far off constellation [of Cepheus][of Cepheus].
Seen on the left the cosmic elephant's trunk, also known as vdB 142, is over 20 light-years long.
This detailed telescopic view features the bright swept-back ridges and pockets of cool [interstellar][interstellar] dust and gas that abound in the region.
But the [dark, tendril-shaped clouds][dark, tendril-shaped clouds] contain the raw material for star formation and hide [protostars within][protostars within].
Nearly 3,000 [light-years distant][light-years distant], the relatively faint IC 1396 complex covers a large region on the sky, spanning over 5 degrees.
[This rendition][This rendition] spans a 1 degree wide field of view though, about the angular size of 2 full moons.
[Of course][Of course] the dark shapes below and to the right of the outstretched Elephant's Trunk, are known to some as The Caravan.

## 詞彙學習（漢羅/POJ/KIP/華語/English）
- 【象管星雲】Chhiūⁿ-kńg seng-hûn/Tshiūnn-kńg sing-hûn/象鼻星雲/Elephant’s Trunk Nebula
- 【仙王座】Sian-ông-chō/Sian-ông-tsō/仙王座/Cepheus
- 【To̍h 是按呢 ê 故事】To̍h sī án-ne ê kò͘-sū/To̍h sī án-ne ê kòo-sū/就是這樣的故事/Just So Story
- 【星團複合體】seng-thoân ho̍k-ha̍p-thé/sing-thuân ho̍k-ha̍p-thé/星團複合體/star cluster complex
- 【原恆星】goân-hêng-chhiⁿ/guân-hîng-tshinn/原恆星/protostars
- 【角寸尺】kak-chhùn-chhioh/kak-tshùn-tshioh/角尺寸/angular size
- 【發射星雲】hoat-siā-seng-hûn/huat-siā-sing-hûn/發射星雲/emission nebula
- 【宇宙車隊】Ú-tiū-chhia-tūi/Ú-tiū-tshia-tuī/宇宙車隊/The Caravan
- 【IC 1396】IC it-sam-kiú-lio̍k/IC it-sam-kiú-lio̍k/IC 1396/IC 1396
- 【vdB 142】vdB it-sù-jī/vdB it-sù-jī/vdB 142/vdB 142

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Just So Story]:http://www.boop.org/jan/justso/elephant.htm
[complex IC 1396]:https://apod.nasa.gov/apod/ap050908.html
[of Cepheus]:http://www.hawastsoc.org/deepsky/cep/
[interstellar]:http://www-ssg.sr.unh.edu/ism/what1.html
[dark, tendril-shaped clouds]:https://www.spitzer.caltech.edu/image/ssc2003-06b-dark-globule-in-ic-1396
[protostars within]:https://arxiv.org/abs/0808.3013
[light-years distant]:http://heasarc.gsfc.nasa.gov/docs/cosmic/
[This rendition]:http://www.starrywonders.com/ic1396ASI294small.html
[Of course]:http://www.boop.org/jan/justso/

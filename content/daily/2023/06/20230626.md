---
title: 聖母峰 天頂 ê 金星帶
date: 2023-06-26
publishdate: 2023-06-26T11:45:00+0800
tags: [聖母峰, 金星帶, 晨昏時, 地平線, 大氣層, 喜馬拉雅山脈, 過渡帶]
hero: https://apod.nasa.gov/apod/fap/image/2306/BeltofEverest_Mukherjee_960_annotated.jpg
summary: Tī 無雲 ê 晨昏時，就是天欲光 kah 天欲暗彼陣，有一部份 地平線頂懸 ê 大氣層 會變 較暗，而且色會變無去。
categories: [podcast]
vocals: [阿錕]
---

{{% apod %}}

- 原始文章：[The Belt of Venus over Mount Everest](https://apod.nasa.gov/apod/ap230626.html)
- 影像來源 kah 版權：[Soumyadeep Mukherjee](https://www.instagram.com/soumyadeepmukherjeephotos/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cllfckr53005201taa85oga6n" >}}

## [漢羅] 聖母峰 天頂 ê 金星帶
你一定有看過，毋過可能無注意著。
Tī 無雲 ê [晨昏時][twilight]，就是 [日出][sunrise] 進前 kah [日落][sunset] 了後彼陣，有一部份 地平線頂懸 ê 大氣層 會變 較暗，而且色會變無去。
咱 kā 這叫做 [金星帶][Belt of Venus 1]，是 [無日頭][eclipsed] ê 暗暝 kah 有光 ê 日時 之間 ê 過渡帶，tī [日頭 ê 相對面][opposite the Sun] 看起來會上明顯。
[藍天][blue sky] 是日光正常反射大氣層 ê 色，毋過地平線附近 ê 天色，tī 天氣袂䆀 ê 時陣，就會 [看起來較倚柑仔色抑是紅色][appear more orange or red]。
Tī [金星帶][Belt of Venus 2] ê 範圍，大氣層會反射較濟日出抑是日落 ê 光，所以 in [看起來就會較紅][appears more red]。
這張相片內底 ê [金星帶][Belt of Venus 3] 是 tī [喜馬拉雅山脈][Himalayan mountains] ê 幾若粒山頭頂懸翕--ê，包括 ùi 正爿算過來第二个 ê [聖母峰][Mount Everest]，伊是 [地球][Earth] [上懸 ê 山][tallest mountain]。
是講一般 [袂特別講著][not mentioned]，其實 [tī][in] [其他][other] [相片][photographs] 內底，金星帶是 [定定][frequently] [意外][accident] [去予][by] [翕著][caught]。

## [POJ] Sèng-bú-hong thiⁿ-téng ê Kim-chheⁿ-tòa
Lí it-tēng ū khòaⁿ-kòe, m̄-koh khó-lêng bô chù-ì tio̍h.
Tī bô hûn ê sîn-hun-sî, to̍h sī ji̍t-chhut chìn-chêng kah ji̍t-lo̍h liáu-āu hit-chūn, ū chi̍t-pō͘-hūn tē-pêng-sòaⁿ téng-koân ê tāi-khì-chân ē piàn khah àm, jî-chhiáⁿ sek ē piàn bô--khì.
Lán kā che kiò-chò Kim-chheⁿ-tòa, sī-bô ji̍t-thâu ê àm-mî kah ū kng ê ji̍t-sî chi-kan ê kòe-tō͘-tài, tī ji̍t-thâu ê sio-tùi-bīn khòaⁿ--khí-lâi ē siōng bêng-hián.
Nâ-thiⁿ sī ji̍t-kng chèng-siông hoán-siā tāi-khì-chân ê sek, m̄-koh tē-pêng-sòaⁿ hù-kīn ê thiⁿ-sek, tī thiⁿ-khì bē-bái ê sî-chūn, to̍h ē khòaⁿ--khí-lâi khah óa kam-á-sek ia̍h-sī âng-sek.
Tī Kim-chheⁿ-tòa ê hoān-ûi, tāi-khì-chân ē hoán-siā khah chē ji̍t-chhut ia̍h-sī ji̍t-lo̍h ê kng, só͘-í in khòaⁿ--khí-lâi to̍h ē khah âng.
Chit-tiuⁿ siòng-phìⁿ lāi-té ê Kim-chheⁿ-tòa sī tī Hí-má-la-ngá soaⁿ-me̍h ê kúi-nā lia̍p soaⁿ-thâu téng-koân hip--ê, pau-koat ùi chiàⁿ-pêng sǹg--kòe-lâi tē-jī-ê ê Sèng-bú-hong, i sī Tē-kiû siōng koân ê soaⁿ.
Sī-kóng it-poaⁿ bē te̍k-pia̍t kóng-tio̍h, kî-si̍t tī kî-thaⁿ siòng-phìⁿ lāi-té, Kim-chheⁿ-tòa sī tiāⁿ-tiāⁿ ì-gōa khì hō͘ hip-tio̍h.

## [KIP] Sìng-bú-hong thinn-tíng ê Kim-tshenn-tuà
Lí it-tīng ū khuànn-kuè, m̄-koh khó-lîng bô tsù-ì tio̍h.
Tī bô hûn ê sîn-hun-sî, to̍h sī ji̍t-tshut tsìn-tsîng kah ji̍t-lo̍h liáu-āu hit-tsūn, ū tsi̍t-pōo-hūn tē-pîng-suànn tíng-kuân ê tāi-khì-tsân ē piàn khah àm, jî-tshiánn sik ē piàn bô--khì.
Lán kā tse kiò-tsò Kim-tshenn-tuà, sī-bô ji̍t-thâu ê àm-mî kah ū kng ê ji̍t-sî tsi-kan ê kuè-tōo-tài, tī ji̍t-thâu ê sio-tuì-bīn khuànn--khí-lâi ē siōng bîng-hián.
Nâ-thinn sī ji̍t-kng tsìng-siông huán-siā tāi-khì-tsân ê sik, m̄-koh tē-pîng-suànn hù-kīn ê thinn-sik, tī thinn-khì bē-bái ê sî-tsūn, to̍h ē khuànn--khí-lâi khah uá kam-á-sik ia̍h-sī âng-sik.
Tī Kim-tshenn-tuà ê huān-uî, tāi-khì-tsân ē huán-siā khah tsē ji̍t-tshut ia̍h-sī ji̍t-lo̍h ê kng, sóo-í in khuànn--khí-lâi to̍h ē khah âng.
Tsit-tiunn siòng-phìnn lāi-té ê Kim-tshenn-tuà sī tī Hí-má-la-ngá suann-me̍h ê kuí-nā lia̍p suann-thâu tíng-kuân hip--ê, pau-kuat uì tsiànn-pîng sǹg--kuè-lâi tē-jī-ê ê Sìng-bú-hong, i sī Tē-kiû siōng kuân ê suann.
Sī-kóng it-puann bē ti̍k-pia̍t kóng-tio̍h, kî-si̍t tī kî-thann siòng-phìnn lāi-té, Kim-tshenn-tuà sī tiānn-tiānn ì-guā khì hōo hip-tio̍h.

## [English] The Belt of Venus over Mount Everest
You've surely seen it, but you might not have noticed it.
During a cloudless [twilight][twilight], just before [sunrise][sunrise] or after [sunset][sunset], part of the atmosphere above the horizon appears slightly dark and off-color.
Called the [Belt of Venus][Belt of Venus 1], this transitional band between the dark [eclipsed][eclipsed] sky and the bright day sky can be seen most prominently in the direction [opposite the Sun][opposite the Sun].
Straight above, [blue sky][blue sky] is normal sunlight reflecting off the atmosphere, while near the horizon the clear sky can [appear more orange or red][appear more orange or red].
In the [Belt of Venus][Belt of Venus 2], the atmosphere reflects more light from the setting (or rising) Sun and so [appears more red][appears more red].
Featured here, the [Belt of Venus][Belt of Venus 3] was photographed over several [Himalayan mountains][Himalayan mountains] including, second from the right, [Mount Everest][Mount Everest], the [tallest mountain][tallest mountain] on [Earth][Earth].
Although usually [not mentioned][not mentioned], the belt is [frequently][frequently] [caught][caught] [by][by] [accident][accident] [in][in] [other][other] [photographs][photographs].

## 詞彙學習

|漢羅|POJ|KIP|華語|English|
|-|-|-|-|-|
|聖母峰|Sèng-bú-hong|Sìng-bú-hong|聖母峰|Mount Everest|
|金星帶|Kim-chheⁿ-tòa|Kim-tshenn-tuà|金星帶|Belt of Venus|
|晨昏時|sîn-hun-sî|sîn-hun-sî|暮光|twilight|
|過渡帶|kòe-tō͘-tài|kuè-tōo-tài|過渡帶|transitional band|
|地平線|tē-pêng-sòaⁿ|tē-pîng-suànn|地平線|horizon|
|大氣層|tāi-khì-chân|tāi-khì-tsân|大氣層|atmosphere|
|喜馬拉雅山脈|Hí-má-la-ngá soaⁿ-me̍h|Hí-má-la-ngá suann-me̍h|喜馬拉雅山脈|Himalayan mountains|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[twilight]:https://en.wikipedia.org/wiki/Twilight
[sunrise]:https://apod.nasa.gov/apod/ap220924.html
[sunset]:https://apod.nasa.gov/apod/ap230328.html
[Belt of Venus 1]:https://en.wikipedia.org/wiki/Belt_of_Venus
[eclipsed]:https://apod.nasa.gov/apod/ap030822.html
[opposite the Sun]:https://apod.nasa.gov/apod/ap190624.html
[blue sky]:https://spaceplace.nasa.gov/blue-sky/en/
[appear more orange or red]:https://www.universetoday.com/77115/why-is-the-sunset-red/
[Belt of Venus 2]:https://skyandtelescope.org/astronomy-blogs/the-belt-of-venus/
[appears more red]:https://apod.nasa.gov/apod/ap201111.html
[Belt of Venus 3]:https://youtu.be/qA4umk8HGMY
[Himalayan mountains]:https://en.wikipedia.org/wiki/Himalayas
[Mount Everest]:https://apod.nasa.gov/apod/ap110417.html
[tallest mountain]:https://en.wikipedia.org/wiki/List_of_mountain_peaks_by_prominence
[Earth]:https://solarsystem.nasa.gov/planets/earth/overview/
[not mentioned]:https://img.huffingtonpost.com/asset/5bad2b9b2200003401da9338.jpeg
[frequently]:https://apod.nasa.gov/apod/ap011209.html
[caught]:https://apod.nasa.gov/apod/ap010601.html
[by]:https://apod.nasa.gov/apod/ap180705.html
[accident]:https://apod.nasa.gov/apod/ap120529.html
[in]:https://apod.nasa.gov/apod/ap191011.html
[other]:https://apod.nasa.gov/apod/ap230509.html
[photographs]:https://apod.nasa.gov/apod/ap010501.html

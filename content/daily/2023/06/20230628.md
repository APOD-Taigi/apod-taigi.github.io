---
title: Messier 24：人馬座星雲
date: 2023-06-28
publishdate: 2023-06-28T11:45:00+0800
tags: [Messier 24, M24, 人馬座星雲, 塗粉雲, 銀河系, 雙筒千里鏡, 天文望遠鏡, 人馬座捲螺仔手骨, B92, B93, 視野, 星場, 小人馬座星雲, 星雲]
hero: https://apod.nasa.gov/apod/image/2306/M24_2023grapod1024.jpg
summary: Kah Charles Messier 做 ê 彼个有名深空星表內底大部份 ê 天體無仝，M24 毋是一个足光 ê 星系，星團，抑是星雲。
---

{{% apod %}}

- 原始文章：[Messier 24: Sagittarius Star Cloud](https://apod.nasa.gov/apod/ap230628.html)
- 影像來源 kah [版權][copyright]：[Emmanuel Astronomono](https://www.instagram.com/astronomono/?hl=en)
- 台文翻譯：[An-Li Tsai][An-Li Tsai] ([NCU][NCU])

## [漢羅] Messier 24：人馬座星雲
Kah Charles Messier 做 ê 彼个有名 ê 深空星表內底 [大部份 ê 天體無仝][Unlike most entries]，[M24][M24] 毋是一个足光 ê 星系，星團，抑是星雲。
伊是 tī 附近閘光 ê 星際雲之間 ê 閬縫內底，ùi 這縫咱會當看著 tī 銀河系人馬座捲螺仔手骨內 ê 恆星。
你若是用雙筒千里鏡抑是細台天文望遠鏡 [看 tùi][Direct your gaze] 這个閬縫，你就會當迵過這个超過 300 光年闊 ê 宇宙窗仔門，看著地球外 1 萬光年遠以上 ê 恆星。
M24 有當時仔嘛叫做 小人馬座星雲，[這个華麗 ê 星場][this gorgeous starscape] 內底攏是足光 ê 恆星。
人馬座 ê 範圍差不多有 3 度闊，差不多會使排 6 粒月娘 tī 遐。
這个望遠鏡視野包括 [中心附近][near center] ê [烏暗標記][dark markings] B92 kah B93，閣有銀河中心方向 ê 其他塗粉雲 kah 發光 ê 星雲。

## [POJ] Messier 24: Jîn-má-chō seng-hûn
Kah Charles Messier chò--ê hit-ê ū-miâ chhim-khang seng-pió lāi-té tōa-pō͘-hūn ê thian-thé bô-kâng, Ḿ4 m̄-sī chi̍t-ê chiok kng ê seng-hē, seng-thoân, ia̍h-sī seng-hûn.
I sī tī hù-kīn cha̍h-kng ê seng-chè-hûn chi-kan ê làng-phāng lāi-té, ùi chit-phāng lán ē-tàng khòaⁿ-tio̍h tī gîn-hô-hē Jîn-má-chō kńg-lê-á chhiú-kut lāi ê hêng-chhiⁿ.
Lí nā-sī iōng siang-tâng chhian-lí-kiàⁿ ia̍h-sī sè-tâi thian-bûn bōng-oán-kiàⁿ khòaⁿ tùi chit-ê làng-phāng, lí tō ē-tàng thàng-kòe chit-ê chhiau-kòe 300 kng-nî khoah ê ú-tiū thang-á-mn̂g, khòaⁿ-tio̍h Tē-kiû gōa 1 bān kng-nî hn̄g í-siōng ê hêng-chhiⁿ.
Ḿ4 ū-tang-sî-á mā kiò-chò Sió Jîn-má-chō seng-hûn, chit-ê hôa-lē ê seng-tiûⁿ lāi-té lóng sī chiok kng ê hêng-chhiⁿ.
Jîn-má-chō ê hoān-ûi chha-put-to ū 3 tō͘ khoah, chha-put-to ē-sái pâi 6 lia̍p goe̍h-niû tī hia.
Chit-ê bōng-oán-kiàⁿ sī-iá pau-koat tiong-sim hù-kīn ê o͘-àm piau-kì B92 kah B93, koh-ū gîn-hô tiong-sim hong-hiòng ê kî-thaⁿ thô͘-hún hûn kah hoat-kng ê seng-hûn.

## [KIP] Messier 24: Jîn-má-tsō sing-hûn
Kah Charles Messier tsò--ê hit-ê ū-miâ tshim-khang sing-pió lāi-té tuā-pōo-hūn ê thian-thé bô-kâng, M24 m̄-sī tsi̍t-ê tsiok kng ê sing-hē, sing-thuân, ia̍h-sī sing-hûn.
I sī tī hù-kīn tsa̍h-kng ê sing-tsè-hûn tsi-kan ê làng-phāng lāi-té, uì tsit-phāng lán ē-tàng khuànn-tio̍h tī gîn-hô-hē Jîn-má-tsō kńg-lê-á tshiú-kut lāi ê hîng-tshinn.
Lí nā-sī iōng siang-tâng tshian-lí-kiànn ia̍h-sī sè-tâi thian-bûn bōng-uán-kiànn khuànn tuì tsit-ê làng-phāng, lí tō ē-tàng thàng-kuè tsit-ê tshiau-kuè 300 kng-nî khuah ê ú-tiū thang-á-mn̂g, khuànn-tio̍h Tē-kiû guā 1 bān kng-nî hn̄g í-siōng ê hîng-tshinn.
M24 ū-tang-sî-á mā kiò-tsò Sió Jîn-má-tsō sing-hûn, tsit-ê huâ-lē ê sing-tiûnn lāi-té lóng sī tsiok kng ê hîng-tshinn.
Jîn-má-tsō ê hoān-ûi tsha-put-to ū 3 tōo khuah, tsha-put-to ē-sái pâi 6 lia̍p gue̍h-niû tī hia.
Tsit-ê bōng-uán-kiànn sī-iá pau-kuat tiong-sim hù-kīn ê oo-àm piau-kì B92 kah B93, koh-ū gîn-hô tiong-sim hong-hiòng ê kî-thann thôo-hún hûn kah huat-kng ê sing-hûn.

## [English] Messier 24: Sagittarius Star Cloud
[Unlike most entries][Unlike most entries] in Charles Messier's famous catalog of deep sky objects, [M24][M24] is not a bright galaxy, star cluster, or nebula.
It's a gap in nearby, obscuring interstellar dust clouds that allows a view of the distant stars in the Sagittarius spiral arm of our Milky Way galaxy.
[Direct your gaze][Direct your gaze] through this gap with binoculars or small telescope and you are looking through a window over 300 light-years wide at stars some 10,000 light-years or more from Earth.
Sometimes called the Small Sagittarius Star Cloud, M24's luminous stars fill [this gorgeous starscape][this gorgeous starscape].
Covering over 3 degrees or the width of 6 full moons in the constellation Sagittarius, the telescopic field of view includes [dark markings][dark markings] B92 and B93 [near center][near center], along with other clouds of dust and glowing nebulae toward the center of the Milky Way.

## 詞彙學習（漢羅/POJ/KIP/華語/English）
- 【人馬座星雲】Jîn-má-chō seng-hûn/Jîn-má-tsō sing-hûn/人馬座星雲/Sagittarius Star Cloud
- 【塗粉雲】thô͘-hún-hûn/thôo-hún-hûn/灰塵雲/dust clouds
- 【銀河系】Gîn-hô-hē/Gîn-hô-hē/銀河系/the Milky Way galaxy
- 【雙筒千里鏡】siang-tâng chhian-lí-kiàⁿ/siang-tâng tshian-lí-kiànn/雙筒千里鏡/binoculars
- 【天文望遠鏡】thian-bûn bōng-oán-kiàⁿ/thian-bûn bōng-uán-kiànn/天文望遠鏡/telescope
- 【人馬座捲螺仔手骨】Jîn-má-chō kńg-lê-á chhiú-kut/Jîn-má-tsō kńg-lê-á tshiú-kut/人馬座旋臂/the Sagittarius spiral arm
- 【視野】sī-iá/sī-iá/視野/field of view
- 【星場】seng-tiûⁿ/sing-tiûnn/星場/starscape
- 【小人馬座星雲】Sió Jîn-má-chō seng-hûn/Sió Jîn-má-tsō sing-hûn/小人馬座星雲/the Small Sagittarius Star Cloud
- 【星雲】seng-hûn/sing-hûn/星雲/nebulae

{{% /apod %}}
[An-Li Tsai]: thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Unlike most entries]:https://www.nasa.gov/content/goddard/hubble-s-messier-catalog
[M24]:http://www.messier.seds.org/m/m024.html
[Direct your gaze]:https://oneminuteastronomer.com/4460/small-sagittarius-star-cloud/
[this gorgeous starscape]:https://www.flickr.com/photos/136700672@N08/52846209618/in/dateposted-public/
[dark markings]:https://ui.adsabs.harvard.edu/abs/1919ApJ....49....1B/abstract
[near center]:https://apod.nasa.gov/apod/ap100708.html

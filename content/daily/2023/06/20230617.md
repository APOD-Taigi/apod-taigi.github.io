---
title: 地球 ê 暗暝 II
date: 2023-06-17
publishdate: 2023-06-17T11:45:00+0800
tags: [free2share, 地球, 氣輝, 縮時攝影, 國際太空站, 極光, 地平線, 低地球軌道, 墨西哥灣, 尼羅河, 爍爁]
hero: https://www.youtube.com/watch?v=zIqG42AD4Gw
summary: 這支 leh 翕地球平靜暗暝 ê 影片，是 2017 年 國際太空站 翕 ê 縮時攝影影片。
categories: [podcast]
vocals: [阿錕]
---

{{% apod %}}

- 原始文章：[Planet Earth at Night II](https://apod.nasa.gov/apod/ap230617.html)
- 影片來源：[NASA](https://www.nasa.gov/), [Gateway to Astronaut Photography](https://eol.jsc.nasa.gov/), [ISS Expedition 53](https://www.nasa.gov/mission_pages/station/expeditions/expedition53/index.html); 音樂：[The Low Seas](https://www.youtube.com/watch?v=BCh90tfSTgA) (The 126ers)
- 台文翻譯：[An-Li Tsai][An-Li Tsai] ([NCU][NCU])

{{< podcast "clusnjnrh00hk01uj7n65fx95" >}}

## [漢羅] 地球 ê 暗暝 II
這支 leh [翕地球平靜暗暝 ê 影片][serene video of planet Earth at Night]，是 2017 年 國際太空站 翕 ê 縮時攝影影片。
愛看這款低地球軌道景色 ê 人，會當趁這个機會享受一下仔 [地球大氣頂懸 厚 tut-tut][slather up the sky] ê 青色極光 kah 紅色極光。
這个夜景是 ùi 北美州 ê 西北爿 翕到 東南爿，一直翕到 墨西哥灣 kah Florida 海岸。
第二段影片是 leh 追蹤 歐洲城市 ê 燈火，飛過地中海，kah 北非洲 光爍爍 ê 尼羅河。
Tiàm 太空站頂懸看，下底有 kah 西北雨做伙出現 ê 雷公爍爁。
Tī 遠方，迵過地球表面薄薄 ê [大氣氣輝][atmospheric airglow]，閣會當看著天星 tùi 彎彎 ê 地平線下底 peh 起來。
是講，你嘛會使隨時 tī 厝 lih 追蹤 [地球這馬發生 ê 自然現象][vital signs of Planet Earth Now.]。

## [POJ] Tē-kiû ê Àm-mî II
Chit-ki leh hip Tē-kiû pêng-chēng àm-mî ê iáⁿ-phìⁿ, sī 2017 nî kok-chè-thài-khong-chām hip ê sok-sî-liap-iáⁿ iáⁿ-phìⁿ.
Ài khòaⁿ chit-khoán kē Tē-kiû kúi-tō kéng-sek ê lâng, ē-tàng thàn chit-ê ki-hōe hiáng-siū chi̍t-ē-á Tē-kiû tāi-khì téng-koân kāu-tut-tut ê chheⁿ-sek ke̍k-kng kah âng-sek ke̍k-kng.
Chit-ê iā-kéng sī ùi Pak-bí-chiu ê sai-pak-pêng hip kàu tang-lâm-pêng, it-ti̍t hip kàu Be̍k-se-ko-oan kah Florida hái-hōaⁿ.
Tē-jī-tōaⁿ iáⁿ-phìⁿ sī leh tui-chong Au-chiu siâⁿ-chhī ê teng-hóe, poe-kòe Tē-tiong-hái, kah Pak-hui-chiu kng-sih-sih ê Nî-lô-hô.
Tiàm thài-khong-chām téng-koân khòaⁿ, ē-té ū kah sai-pak-hō͘ chò-hóe chhut-hiān ê lûi-kong sih-nah.
Tī oán-hong, thàng-kòe Tē-kiû piáu-bīn po̍h-po̍h ê tāi-khì khì-hui, koh ē-tàng khòaⁿ-tio̍h thiⁿ-chheⁿ tùi oan-oan ê tē-pêng-sòaⁿ ē-té peh--khí-lâi.
Sī-kóng, lí mā ē-sái sûi-sî tī chhù-lih tui-chong Tē-kiû chit-má hoat-seng ê chū-jiân hiān-siōng.

## [KIP] Tē-kiû ê Àm-mî II
Tsit-ki leh hip Tē-kiû pîng-tsīng àm-mî ê iánn-phìnn, sī 2017 nî kok-tsè-thài-khong-tsām hip ê sok-sî-liap-iánn iánn-phìnn.
Ài khuànn tsit-khuán kē Tē-kiû kuí-tō kíng-sik ê lâng, ē-tàng thàn tsit-ê ki-huē hiáng-siū tsi̍t-ē-á Tē-kiû tāi-khì tíng-kuân kāu-tut-tut ê tshenn-sik ki̍k-kng kah âng-sik ki̍k-kng.
Tsit-ê iā-kíng sī uì Pak-bí-tsiu ê sai-pak-pîng hip kàu tang-lâm-pîng, it-ti̍t hip kàu Bi̍k-se-ko-uan kah Florida hái-huānn.
Tē-jī-tuānn iánn-phìnn sī leh tui-chong Au-tsiu siânn-tshī ê ting-hué, pue-kuè Tē-tiong-hái, kah Pak-hui-tsiu kng-sih-sih ê Nî-lô-hô.
Tiàm thài-khong-tsām tíng-kuân khuànn, ē-té ū kah sai-pak-hōo tsò-hué tshut-hiān ê luî-kong sih-nah.
Tī uán-hong, thàng-kuè Tē-kiû piáu-bīn po̍h-po̍h ê tāi-khì khì-hui, koh ē-tàng khuànn-tio̍h thinn-tshenn tuì uan-uan ê tē-pîng-suànn ē-té peh--khí-lâi.
Sī-kóng, lí mā ē-sái suî-sî tī tshù-lih tui-tsong Tē-kiû tsit-má huat-sing ê tsū-jiân hiān-siōng.

## [English] Planet Earth at Night II
Recorded during 2017, timelapse sequences from the International Space Station are compiled in this [serene video of planet Earth at Night][serene video of planet Earth at Night].
Fans of low Earth orbit can start by enjoying the view as green and red aurora borealis [slather up the sky][slather up the sky].
The night scene tracks from northwest to southeast across North America, toward the Gulf of Mexico and the Florida coast.
A second sequence follows European city lights, crosses the Mediterranean Sea, and passes over a bright Nile river in northern Africa.
Seen from the orbital outpost, erratic flashes of lightning appear in thunder storms below and stars rise above the planet's curved horizon through a faint [atmospheric airglow][atmospheric airglow].
Of course, from home you can always check out the [vital signs of Planet Earth Now.][vital signs of Planet Earth Now.]

## 詞彙學習

|漢羅|POJ|KIP|華語|English|
|-|-|-|-|-|
|地球|Tē-kiû|Tē-kiû|地球|Earth|
|氣輝|khì-hui|khì-hui|氣輝|airglow|
|縮時攝影|sok-sî-liap-iáⁿ|sok-sî-liap-iánn|縮時攝影|timelapse|
|國際太空站|Kok-chè-thài-khong-chām|Kok-tsè-thài-khong-tsām|國際太空站|International Space Station|
|極光|ke̍k-kng|ki̍k-kng|極光|aurora|
|地平線|tē-pêng-sòaⁿ|tē-pîng-suànn|地平線|horizon|
|低地球軌道|kē Tē-kiû kúi-tō|kē Tē-kiû kuí-tō|低地球軌道|low Earth orbit|
|墨西哥灣|Be̍k-se-ko-oan|Bi̍k-se-ko-uan|墨西哥灣|the Gulf of Mexico|
|尼羅河|Nî-lô-hô|Nî-lô-hô|尼羅河|Nile river|
|爍爁|sih-nah|sih-nah|閃電|lightning|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[serene video of planet Earth at Night]:https://eol.jsc.nasa.gov/BeyondThePhotography/CrewEarthObservationsVideos/
[slather up the sky]:https://apod.nasa.gov/apod/ap210114.html
[atmospheric airglow]:https://apod.nasa.gov/apod/ap210418.html
[vital signs of Planet Earth Now.]:https://climate.nasa.gov/earth-now/#/vitalsign?vitalsign=satellites&altid=0&animating=f&start=&end=

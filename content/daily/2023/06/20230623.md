---
title: 孔雀座內底 ê 大型星系
date: 2023-06-23
publishdate: 2023-06-23T11:45:00+0800
tags: [孔雀座, 臭頭鳥星系, 棍螺仔星系, 捲螺仔手骨, 恆星形成區, NGC 6872, IC 4970, 重力交互作用, 星系核, 孔雀星系群, 長株球星系, NGC 6876]
hero: https://apod.nasa.gov/apod/image/2306/NGC-6872-LRGB-rev-5-crop-CDK-1000-22-May-2023_1024.jpg
summary: 正爿頂懸 ê NGC 6872 直徑超過 50 萬光年，是一个足大 ê 棍螺仔星系，上無嘛有咱銀河系 ê 五倍以上。
categories: [podcast]
vocals: [阿綠]
---

{{% apod %}}

- 原始文章：[Giant Galaxies in Pavo](https://apod.nasa.gov/apod/ap230623.html)
- 影像來源 kah [版權][copyright]：[Mike Selby](https://www.facebook.com/masterdarksastro/), [Observatorio El Sauce](https://obstech.cl/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clkcsdab500ah01yea0lc4rj9" >}}

## [漢羅] 孔雀座內底 ê 大型星系
正爿頂懸 ê [NGC 6872][NGC 6872] 直徑超過 50 萬光年，是一个 [足大 ê 棍螺仔星系][enormous barred spiral galaxy]，上無嘛有咱銀河系 ê 五倍以上。
這个 [大型星系][giant galaxy's] 去予扭曲 kah 搝長 ê 捲螺仔手骨，予伊看起來敢若是大隻鳥仔 美麗 ê 翼股。
是講伊有一个較有名 ê 外號，叫做臭頭鳥星系。
伊就 tī 南天星座 孔雀座方向 2 億光年遠 ê 所在。
這个變形 ê 捲螺仔手骨 頂懸有足濟 [恆星形成區][star-forming regions]，會變形是因為 NGC 6872 kah 附近較細 ê [星系 IC 4970][galaxy IC 4970] 產生重力交互作用造成--ê，就是大型星系核 頂懸彼个。
[孔雀星系群][The Pavo galaxy group's] 內底上主要 ê 成員，大型長株圓星系 NGC 6876，就 tī leh 飛 ê 臭頭鳥星系倒爿下跤遐。

## [POJ]  Khóng-chhiok-chō lāi-té ê tōa-hêng seng-hē
Chiàⁿ-pêng téng-koân ê NGC 6872 ti̍t-kèng chhiau-kòe 50 bān kng-nî, sī chi̍t-ê chiok tōa ê kùn-lê-á seng-hē, siōng-bô mā ū lán gîn-hô-hē ê gō͘ pōe í-siōng.
Chit-ê tōa-hêng seng-hē khì hō͘ niú-khiok kah khiú-tn̂g ê kńg-lê-á chhiú-kut, hō͘ i khòaⁿ--khí-lâi ká-ná sī tōa-chiah chiáu-á bí-lē ê si̍t-kó͘.
Sī-kóng i ū chi̍t-ê khah ū-miâ ê gōa-hō, kiò-chò Chhàu-thâu-chiáu seng-hē.
I tō tī lâm-thian seng-chō Khóng-chhiok-chō hong-hiòng 2 ek kng-nî hn̄g ê só͘-chāi.
Chit-ê piàn-hêng ê kńg-lê-á chhiú-kut téng-koân ū chiok chē hêng-chhiⁿ hêng-sêng-khu, ē piàn-hêng sī in-ūi NGC 6872 kah hù-kīn khah sè ê seng-hē IC 4970 sán-seng tiōng-le̍k kau-hō͘ chok-iōng chō-sêng--ê, to̍h sī tōa-hêng seng-hēhi̍k téng-koân hit-ê.
khóng-chhiok seng-hē-kûn lāi-té siōng chú-iàu ê sêng-goân, tōa-hêng tn̂g-tu-îⁿ seng-hē NGC 6876, to̍h tī leh poe ê Chhàu-thâu-chiáu seng-hē tò-pêng ē-kha hiah.

## [KIP] Khóng-tshiok-tsō lāi-té ê tuā-hîng sing-hē
Tsiànn-pîng tíng-kuân ê NGC 6872 ti̍t-kìng tshiau-kuè 50 bān kng-nî, sī tsi̍t-ê tsiok tuā ê kùn-lê-á sing-hē, siōng-bô mā ū lán gîn-hô-hē ê gōo puē í-siōng.
Tsit-ê tuā-hîng sing-hē khì hōo niú-khiok kah khiú-tn̂g ê kńg-lê-á tshiú-kut, hōo i khuànn--khí-lâi ká-ná sī tuā-tsiah tsiáu-á bí-lē ê si̍t-kóo.
Sī-kóng i ū tsi̍t-ê khah ū-miâ ê guā-hō, kiò-tsò Tshàu-thâu-tsiáu sing-hē.
I tō tī lâm-thian sing-tsō Khóng-tshiok-tsō hong-hiòng 2 ik kng-nî hn̄g ê sóo-tsāi.
Tsit-ê piàn-hîng ê kńg-lê-á tshiú-kut tíng-kuân ū tsiok tsē hîng-tshinn hîng-sîng-khu, ē piàn-hîng sī in-uī NGC 6872 kah hù-kīn khah sè ê sing-hē IC 4970 sán-sing tiōng-li̍k kau-hōo tsok-iōng tsō-sîng--ê, to̍h sī tuā-hîng sing-hēhi̍k tíng-kuân hit-ê.
khóng-tshiok sing-hē-kûn lāi-té siōng tsú-iàu ê sîng-guân, tuā-hîng tn̂g-tu-înn sing-hē NGC 6876, to̍h tī leh pue ê Tshàu-thâu-tsiáu sing-hē tò-pîng ē-kha hiah.

## [English] Giant Galaxies in Pavo
Over 500,000 light years across, [NGC 6872][NGC 6872] (top right) is a truly [enormous barred spiral galaxy][enormous barred spiral galaxy], at least 5 times the size of our own very large Milky Way.
The appearance of this [giant galaxy's][giant galaxy's] distorted and stretched out spiral arms suggests the magnificent wings of a giant bird.
Of course its popular moniker is the Condor galaxy.
It lies about 200 million light-years distant toward the southern constellation Pavo, the Peacock.
Lined with [star-forming regions][star-forming regions], the distorted spiral arms are due to NGC 6872's gravitational interaction with the nearby smaller [galaxy IC 4970][galaxy IC 4970], seen just above the giant galaxy's core.
[The Pavo galaxy group's][The Pavo galaxy group's] dominant giant elliptical galaxy, NGC 6876 is below and left of the soaring Condor galaxy.

## 詞彙學習

|漢羅|POJ|KIP|華語|English|
|-|-|-|-|-|
|孔雀座|Khóng-chhiok-chō|Khóng-tshiok-tsō|孔雀座|the constellation Pavo|
|臭頭鳥星系|Chhàu-thâu-chiáu seng-hē|Tshàu-thâu-tsiáu sing-hē|禿鷹星系|the Condor galaxy|
|棍螺仔星系|kún-lê-á seng-hē|kún-lê-á sing-hē|棒旋星系|barred spiral galaxy|
|捲螺仔手骨|kńg-lê-á chhiú-kut|kńg-lê-á tshiú-kut|旋臂|spiral arm|
|恆星形成區|hêng-chheⁿ hêng-sêng-khu|hîng-tshenn hîng-sîng-khu|恆星形成區|star-forming region|
|重力交互作用|tiōng-le̍k kau-hō͘ chok-iōng|tiōng-li̍k kau-hōo tsok-iōng|重力交互作用|gravitational interaction|
|星系核|seng-hē-he̍k|sing-hē-hi̍k|星系核|galaxy's core|
|孔雀星系群|Khóng-chhiok seng-hē-kûn|Khóng-tshiok sing-hē-kûn|孔雀星系群|Pavo galaxy group|
|長株圓星系|tn̂g-tu-îⁿ seng-hē|tn̂g-tu-înn sing-hē|橢圓星系|elliptical galaxy|
|NGC 6876|NGC lio̍k-pat-chhit-lio̍k|NGC lio̍k-pat-tshit-lio̍k|NGC 6876|NGC 6876|
|IC 4970| IC sù-kiú-chhit-khòng|IC sù-kiú-tshit-khòng|IC 4970|IC 4970|
|NGC 6872|NGC lio̍k-pat-chhit-jī|NGC lio̍k-pat-tshit-jī|NGC 6872|NGC 6872|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[NGC 6872]:http://www.eso.org/public/images/eso9924b/
[enormous barred spiral galaxy]:https://ui.adsabs.harvard.edu/abs/2007A%26A...464..155H/abstract
[giant galaxy's]:https://apod.nasa.gov/apod/ap110403.html
[star-forming regions]:https://ui.adsabs.harvard.edu/abs/2009ApJ...691.1921M/abstract
[galaxy IC 4970]:http://chandra.harvard.edu/photo/2009/ngc6872/
[The Pavo galaxy group's]:https://www.astroexplorer.org/details/apj296376f1

---
title: 火星 kah 蜂岫星團
date: 2023-06-10
publishdate: 2023-06-10T11:45:00+0800
tags: [火星, 金星, 蜂岫星團, 開放星團, Messier 44, 鬼宿星團, 光年, 光分, 巨蟹座]
hero: https://apod.nasa.gov/apod/image/2306/Marte-M44_230603_800.jpg
summary: 這個月，光爍爍 ê 火星 kah 金鑠鑠 ê 金星 攏變做是日落了後，西部天頂上出眾 ê 天體。
---

{{% apod %}}

- 原始文章：[Mars and the Beehive](https://apod.nasa.gov/apod/ap230610.html)
- 影像來源 kah [版權][copyright]：Rolando Ligustri
- 台文翻譯：[An-Li Tsai][An-Li Tsai] ([NCU][NCU])

## [漢羅] 火星 kah 蜂岫星團
[這個月，光爍爍 ê 火星 kah 金鑠鑠 ê 金星][This month, bright Mars and brilliant Venus] 攏變做是日落了後 西部天頂上出眾 ê 天體。
火星這粒紅色行星 tī 6 月 3 號 彼陣，行過 巨蟹座。
這張相片就是 火星出現 tiàm [開放星團 Messier 44][open cluster Messier 44] 附近恆星 ê 時陣 [翕著--ê][captured here]。
這个無偌遠，tī 古早時代就知影 ê 星團，是用目睭就會當直接看著--ê。
伊嘛叫做 鬼宿星團 抑是 蜂岫星團。
蜂岫星團內底 ê 恆星攏比太陽閣較少年，伊 kah 咱 ê 距離才 600 光年遠爾爾。
火星看起來是黃色--ê，才 17 光分遠爾爾。
[6 月 12、13 ê 時陣，會換金星][On June 12/13 Venus] 行到蜂岫星團邊仔。
毋過金星傷光矣，按呢蜂岫星團會較歹用目睭直接看著。

## [POJ] Hé-chhiⁿ kah Phang-siū-seng-thoân
Chit kò ge̍h, kng-sih-sih ê Hé-chhiⁿ kah kim-siak-siak ê Kim-chhiⁿ lóng piàn-chò sī ji̍t-lo̍h liáu-āu se-pō͘ thiⁿ-téng siōng chhut-chiòng ê thian-thé.
Hé-chhiⁿ chit-lia̍p âng-sek kiâⁿ-chhiⁿ tī 6 ge̍h 3 hō hit-chūn, kiâⁿ-kòe Kū-hē-chō.
Chit-tiuⁿ siòng-phìⁿ tio̍h-sī Hé-chhiⁿ chhut-hiān tiàm khai-hòng-seng-thoân Messier 44 hù-kīn hêng-chhiⁿ ê sî-chūn hip-tio̍h--ê.
Chit-ê bô gōa hn̄g, tī kó͘-chá sî-tāi tō chai-iáⁿ ê seng-thoân, sī iōng ba̍k-chiu tō ē-tàng ti̍t-chiap khòaⁿ--tio̍h--ê.
I mā kiò-chòe Kúi-siù-seng-thoân ia̍h-sī Phang-siū-seng-thoân.
Phang-siū-seng-thoân lāi-té ê hêng-chhiⁿ lóng pí Thài-iông koh-khah siàu-liân, i kah lán ê kū-lī chiah 600 kng-nî hn̄g niā-niā.
Hé-chhiⁿ khòaⁿ--khí-lâi sī n̂g-sek--ê, chiah 17 kng-hun hn̄g niā-niā.
6 ge̍h 12, 13 ê sî-chūn, ē ōaⁿ Kim-chhiⁿ kiâⁿ kàu Phang-siū-seng-thoân piⁿ-á.
M̄-koh Kim-chhiⁿ siuⁿ kng ah, án-ne kan-na khò ba̍k-chiu beh ti̍t-chiap khòaⁿ-tio̍h Phang-siū-seng-thoân, sī ū khah khùn-lân

## [KIP] Hé-tshinn kah Phang-siū-sing-thuân
Tsit kò ge̍h, kng-sih-sih ê Hé-tshinn kah kim-siak-siak ê Kim-tshinn lóng piàn-tsò sī ji̍t-lo̍h liáu-āu se-pōo thinn-tíng siōng tshut-tsiòng ê thian-thé.
Hé-tshinn tsit-lia̍p âng-sik kîann-tshinn tī 6 ge̍h 3 hō hit-tsūn, kiânn-kuè Kū-hē-tsō.
Tsit-tiunn siòng-phìnn tio̍h-sī Hé-tshinn tshut-hiān tiàm khai-hòng-sing-thuân Messier 44 hù-kīn hîng-tshinn ê sî-tsūn hip-tio̍h--ê.
Tsit-ê bô guā hn̄g, tī kóo-tsá sî-tāi tō tsai-iánn ê sing-thuân, sī iōng ba̍k-tsiu tō ē-tàng ti̍t-tsiap khuànn--tio̍h--ê.
I mā kiò-tsuè Kuí-siù-sing-thuân ia̍h-sī Phang-siū-sing-thuân.
Phang-siū-sing-thuân lāi-té ê hîng-tshinn lóng pí Thài-iông koh-khah siàu-liân, i kah lán ê kū-lī tsiah 600 kng-nî hn̄g niā-niā.
Hé-tshinn khuànn--khí-lâi sī n̂g-sik--ê, tsiah 17 kng-hun hn̄g niā-niā.
6 ge̍h 12, 13 ê sî-tsūn, ē uānn Kim-tshinn kiânn kàu Phang-siū-sing-thuân pinn-á.
M̄-koh Kim-tshinn siunn kng ah, án-ne kan-na khò ba̍k-tsiu beh ti̍t-tsiap khuànn-tio̍h Phang-siū-sing-thuân, sī ū khah khùn-lân

## [English] Mars and the Beehive
[This month, bright Mars and brilliant Venus][This month, bright Mars and brilliant Venus] are the prominent celestial beacons in planet Earth's western skies after sunset.
Wandering through the constellation Cancer the Crab, the Red Planet was [captured here][captured here] on the evening of June 3 near the stars of [open cluster Messier 44][open cluster Messier 44].
Recognized since antiquity this nearby, naked-eye star cluster is also known as the Praesepe or the Beehive cluster.
A swarm of stars all much younger than the Sun, the Beehive cluster is a mere 600 light-years distant.
Seen with a yellowish hue, Mars is about 17 light-minutes away.
[On June 12/13 Venus][On June 12/13 Venus] will take its turn posing next to the stars of the Beehive cluster.
But the dazzling light of Venus will make the Beehive stars difficult to see by eye alone.

## 詞彙學習（漢羅/POJ/KIP/華語/English）
- 【火星】Hé-chhiⁿ/Hé-tshinn/火星/Mars
- 【金星】Kim-chhiⁿ/Kim-tshinn/金星/Venus
- 【蜂岫星團】Phang-siū-seng-thoân/Phang-siū-sing-thuân/蜂巢星團/Beehive cluster
- 【開放星團】khai-hòng-seng-thoân/khai-hòng-sing-thuân/開放星團/open cluster
- 【鬼宿星團】Kúi-siù-seng-thoân/Kuí-siù-sing-thuân/鬼宿星團/Praesepe cluster
- 【光年】kng-nî/kng-nî/光年/light-year
- 【光分】kng-hun/kng-hun/光分/light-minute
- 【巨蟹座】Kū-hē-chō/Kū-hē-tsō/巨蟹座/the constellation Cancer

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[This month, bright Mars and brilliant Venus]:https://solarsystem.nasa.gov/skywatching/whats-up/
[captured here]:https://www.facebook.com/photo/?fbid=6895848777110177&set=ecnf.100000553682989
[open cluster Messier 44]:https://apod.nasa.gov/apod/ap220430.html
[On June 12/13 Venus]:https://earthsky.org/tonight/venus-and-the-beehive-see-them-together-june-12-and-13-2023/

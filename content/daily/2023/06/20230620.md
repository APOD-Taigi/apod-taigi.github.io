---
title: 銀河內底 ê 美洲鴕鳥
date: 2023-06-20
publishdate: 2023-06-20T11:45:00+0800
tags: [銀河系, 中央帶, 美洲鴕鳥, 南十字, 星群, 烏拉圭]
hero: https://apod.nasa.gov/apod/image/2306/NanduMilkyWay_Bouvier_1080.jpg
summary: 你敢捌看過銀河內底 ê 鳥仔？毋但月娘頂懸有藏一个查埔人，咱 ê 夜空閣有足濟故事通講。
categories: [podcast]
vocals: [阿錕]
---

{{% apod %}}

- 原始文章：[The Ñandú in the Milky Way](https://apod.nasa.gov/apod/ap230620.html)
- 影像來源 kah 版權：[Fefo Bouvier](https://www.instagram.com/fefobouvier/); 畫線 ê 人：[Alfonso Rosso](https://www.instagram.com/fonchirosso/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clskmn6ma12ol01v84n6l31la" >}}

## [漢羅] 銀河內底 ê 美洲鴕鳥
你敢捌看過銀河內底 ê 鳥仔？
毋但 [月娘頂懸有藏一个查埔人][man in the Moon]，咱 ê 夜空閣有足濟故事通講。
而且無仝所在 較有歷史 ê 文化，嘛會 kā in [上久長 ê 傳說][enduring legends] 投影 tī 天頂 ê 天星抑是星雲。
一代一代 ê 人看這寡天象，聽 in ê 故事，就會繼續 kā 故事傳落去。
[這張相片][Pictured here] 毋但是 [銀河系][Milky Way galaxy] [中央帶][central band] ê 一部份爾爾，
若是根據幾若个 [烏拉圭][Uruguay] [原住民 ê 傳說][folklore of several native peoples]，in 閣是一隻叫做 [美洲鴕鳥][Ñandú] ê 大隻鳥仔。
而且，美洲鴕鳥 ê 跤跡閣 kah [南][Southern][十字][Cross] 星群有關係。
前景 ê [剪影][silhouette] 是 [María Micaela Guyunusa][María Micaela Guyunusa] ê 雕像。
伊是活 tī 1800 年代 [Charrúa][Charrúa] 族 ê 原住民查某，是一个抵抗殖民 ê 象徵。
這張組合影像是 4 月中 tī 烏拉圭 [Cabo Polonio][Cabo Polonio] 翕--ê，背景是 [大西洋][Atlantic Ocean]。

## [POJ] Gî-hô lāi-té ê Bí-chiu-tô-chiáu
Lí kám bat khòaⁿ-kòe Gî-hô lāi-té ê chiáu-á?
M̄-nā goe̍h-niû téng-koân ū chhàng chi̍t-ê cha-po͘-lâng, lán ê iā-khong koh-ū chiok chē kò͘-sū thang kóng.
Jî-chhiáⁿ bô-kâng só͘-chāi khah ū le̍k-sú ê bûn-hòa, mā ē kā in siōng kú-tn̂g ê thoân-soat tâu-iáⁿ tī thiⁿ-téng ê thiⁿ-chheⁿ ia̍h-sī chheⁿ hûn.
Chi̍t-tāi chi̍t-tāi ê lâng khòaⁿ chit-kóa thian-siòng, thiaⁿ in ê kò͘-sū, to̍h ē kè-sio̍k kā kò͘-sū thoân--lo̍h-khì.
Chit-tiuⁿ siòng-phìⁿ m̄ tān-sī Gî-hô-hē tiong-ng-tòa ê chi̍t-pō͘-hūn niā-niā, nā-sī kin-kì kúi-nā-ê O͘-la-kui goân-chū-bîn ê thoân-soat, in koh sī chi̍t-chiah kiò-chò Bí-chiu-tô-chiáu ê tōa-chiah chiáu-á.
Jî-chhiáⁿ, Bí-chiu-tô-chiáu ê kha-jiah koh kah Lâm-si̍p-jī seng-kûn ū koan-hē.
Chiân-kéng ê chián iáⁿ sī María Micaela Guyunusa ê tiau-siōng.
I sī oa̍h tī 1800 nî-tāi Charrúa cho̍k ê goân-chū-bîn cha-bó͘ ,sī chi̍t-ê tí-khòng si̍t-bîn ê siōng-teng.
Chit-tiuⁿ cho͘-ha̍p iáⁿ-siōng sī 4 ge̍h-tiong tī O͘-la-kui Cabo Polonio hip--ê, pōe-kéng sī Tāi-se-iûⁿ.

## [KIP] Gî-hô lāi-té ê Bí-tsiu-tô-tsiáu
Lí kám bat khuànn-kuè Gî-hô lāi-té ê tsiáu-á?
M̄-nā gue̍h-niû tíng-kuân ū tshàng tsi̍t-ê tsa-poo-lâng, lán ê iā-khong koh-ū tsiok tsē kòo-sū thang kóng.
Jî-tshiánn bô-kâng sóo-tsāi khah ū li̍k-sú ê bûn-huà, mā ē kā in siōng kú-tn̂g ê thuân-suat tâu-iánn tī thinn-tíng ê thinn-tshenn ia̍h-sī tshenn hûn.
Tsi̍t-tāi tsi̍t-tāi ê lâng khuànn tsit-kuá thian-siòng, thiann in ê kòo-sū, to̍h ē kè-sio̍k kā kòo-sū thuân--lo̍h-khì.
Tsit-tiunn siòng-phìnn m̄ tān-sī Gî-hô-hē tiong-ng-tuà ê tsi̍t-pōo-hūn niā-niā, nā-sī kin-kì kuí-nā-ê Oo-la-kui guân-tsū-bîn ê thuân-suat, in koh sī tsi̍t-tsiah kiò-tsò Bí-tsiu-tô-tsiáu ê tuā-tsiah tsiáu-á.
Jî-tshiánn, Bí-tsiu-tô-tsiáu ê kha-jiah koh kah Lâm-si̍p-jī sing-kûn ū kuan-hē.
Tsiân-kíng ê tsián iánn sī María Micaela Guyunusa ê tiau-siōng.
I sī ua̍h tī 1800 nî-tāi Charrúa tso̍k ê guân-tsū-bîn tsa-bóo ,sī tsi̍t-ê tí-khòng si̍t-bîn ê siōng-ting.
Tsit-tiunn tsoo-ha̍p iánn-siōng sī 4 ge̍h-tiong tī Oo-la-kui Cabo Polonio hip--ê, puē-kíng sī Tāi-se-iûnn.

## [English] The Ñandú in the Milky Way
Have you seen the bird in the Milky Way?
Beyond the [man in the Moon][man in the Moon], the night sky is filled with stories, and cultures throughout history have projected some of their most [enduring legends][enduring legends] onto the stars and dust above.
Generations of people see these celestial icons, hear their associated stories, and pass them down.
[Pictured here][Pictured here] is not only a segment of the [central band][central band] of our [Milky Way galaxy][Milky Way galaxy], but, according to [folklore of several native peoples][folklore of several native peoples] of [Uruguay][Uruguay], the outline of a great bird called [Ñandú][Ñandú].
Furthermore, Ñandú's footprint is associated with the [Southern][Southern] [Cross][Cross] asterism.
In the foreground, in [silhouette][silhouette], is a statue of [María Micaela Guyunusa][María Micaela Guyunusa], an indigenous woman of the [Charrúa][Charrúa] people who lived in the 1800s and endures as a symbol of colonial resistance.
The composite image was taken in mid-April in [Cabo Polonio][Cabo Polonio], Uruguay, with the [Atlantic Ocean][Atlantic Ocean] in the background.

## 詞彙學習（漢羅/POJ/KIP/華語/English）
- 【銀河系】Gîn-hô-hē/Gîn-hô-hē/銀河系/Milky Way galaxy
- 【中央帶】tiong-ng-tòa/tiong-ng-tuà/中央帶/central band
- 【美洲鴕鳥】Bí-chiu-tô-chiáu/Bí-tsiu-tô-tsiáu/美洲鴕鳥/Ñandú
- 【南十字】Lâm-si̍p-jī/Lâm-si̍p-jī/南十字/Southern Cross
- 【星群】seng-kûn/sing-kûn/星群/asterism
- 【烏拉圭】O͘-la-kui/Oo-la-kui/烏拉圭/Uruguay

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[man in the Moon]:https://apod.nasa.gov/apod/ap220612.html
[enduring legends]:https://nightsky.jpl.nasa.gov/download-view.cfm?Doc_ID=666
[Pictured here]:https://www.instagram.com/p/CrhFtNvLWAS/
[central band]:https://apod.nasa.gov/apod/ap230319.html
[Milky Way galaxy]:http://www.atlasoftheuniverse.com/galaxy.html
[folklore of several native peoples]:https://www.mdpi.com/2073-445X/12/4/805
[Uruguay]:https://en.wikipedia.org/wiki/Uruguay
[Ñandú]:https://en.wikipedia.org/wiki/Rhea_(bird)
[Southern]:https://apod.nasa.gov/apod/ap210125.html
[Cross]:https://en.wikipedia.org/wiki/Crux
[silhouette]:https://apod.nasa.gov/apod/ap210112.html
[María Micaela Guyunusa]:https://en.wikipedia.org/wiki/Mar%C3%ADa_Micaela_Guyunusa
[Charrúa]:https://en.wikipedia.org/wiki/Charr%C3%Baa
[Cabo Polonio]:https://youtu.be/6yCSLDx3OB4
[Atlantic Ocean]:https://en.wikipedia.org/wiki/Atlantic_Ocean

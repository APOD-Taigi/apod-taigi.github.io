---
title: Baltic 海上 ê 日出 到 日落
date: 2023-06-16
publishdate: 2023-06-16T11:45:00+0800
tags: [北極光, 月圓, 縮時攝影, 像素, 柱, Baltic 海]
hero: https://apod.nasa.gov/apod/image/2306/baltic-sea-timelapse-image_with-timescale600.jpg
summary: 這个景色是 ùi 瑞典海邊 看著 ê Baltic 海，毋過是 kā 一暗內底無仝時間 ê 影像，照時間順序櫼 tī 一張相片內底。
---

{{% apod %}}

- 原始文章：[Sunset to Sunrise over the Baltic Sea](https://apod.nasa.gov/apod/)
- 影像來源 kah [版權][copyright]：[Bernd Pröschold](https://www.sternstunden.net/) ([TWAN](https://www.twanight.org))
- [Happy][Happy] [Birthday][Birthday] [APOD][APOD]
- 台文翻譯：[An-Li Tsai][An-Li Tsai] ([NCU][NCU])

## [漢羅] Baltic 海上 ê 日出 到 日落
[這个景色是 ùi][This serene view from] 瑞典海邊 看著 ê Baltic 海，毋過是 kā 一暗內底無仝時間 ê 影像，照時間順序櫼 tī 一張相片內底。
Ùi 日出 到 日落，[月光][moonlight] 就照 tī 這个有創意 ê 海洋 kah 天頂。
隨無去 ê 雲、一直 tī 遐 ê 天星、leh 跳舞 ê [北極光][northern lights]，in ê 跤跡，攏留 tī [地球天頂][planet Earth's sky]。
為著欲翕出這張縮時攝影影像，影片 tī 差不多月圓彼工，當地時間 暗時 7:04 到 透早 6:35 ê 時間內，攏總翕著 3296 張 ê 影格。
[相片 ê 時間變化][As time progresses] 是 ùi 倒爿 到 正爿，逐柱像素是 ùi 彼 3296 張影格 揣著對應 ê 部位鬥去 lih，最後合成做這張 3296 像數 闊 ê 數位影像。

## [POJ] Baltic Hái siōng ê Ji̍t-chhut kàu Ji̍t-lo̍h
Chit-ê kéng-sek sī ùi Sūi-tián hái-piⁿ khòaⁿ--tio̍h ê Baltic hái, m̄-koh sī kā chi̍t-àm lāi-té bô-kâng sî-kan ê iáⁿ-siōng, chiàu sî-kan sūn-sī chiⁿ tī chi̍t-tiuⁿ siòng-phìⁿ lāi-té.
Ùi ji̍t-chhut kàu ji̍t-lo̍h, goe̍h-kng tō chiàu tī chit-ê ū chhòng-ì ê hái-iûⁿ kah thiⁿ-téng.
Sûi bô-khì ê hûn, it-ti̍t tī hia ê thiⁿ-chheⁿ, leh thiàu-bú ê pak-ke̍k-kng, in ê kha-jiah, lóng lâu tī Tē-kiû thiⁿ-téng.
Ūi tio̍h beh hip chhut chit-tiuⁿ sok-sî-liap-iáⁿ iáⁿ-siōng, iáⁿ-phìⁿ tī chha-put-to goe̍h-îⁿ hit-kang, tong-tē sî-kan àm-sî 7:04 kàu thàu-chá 6:35 ê sî-kan lāi, lóng-chóng hip-tio̍h 3296 tiuⁿ ê iáⁿ keh.
Siòng-phìⁿ ê sî-kan piàn-hòa sī ùi tò-pêng kàu chiàⁿ-pêng, ta̍k-thiāu siōng-sò͘ sī ùi hit 3296 tiuⁿ iáⁿ-keh chhōe-tio̍h tùi-èng ê pō͘-ūi tàu--khì-lih, chòe-āu ha̍p-sêng chò chit-tiuⁿ 3296 siōng-sò͘ khoah ê sò͘-ūi iáⁿ-siōng.

## [KIP] Baltic Hái siōng ê Ji̍t-tshut kàu Ji̍t-lo̍h
Tsit-ê kíng-sik sī uì Suī-tián hái-pinn khuànn--tio̍h ê Baltic hái, m̄-koh sī kā tsi̍t-àm lāi-té bô-kâng sî-kan ê iánn-siōng, tsiàu sî-kan sūn-sī tsinn tī tsi̍t-tiunn siòng-phìnn lāi-té.
Uì ji̍t-tshut kàu ji̍t-lo̍h, gue̍h-kng tō tsiàu tī tsit-ê ū tshòng-ì ê hái-iûnn kah thinn-tíng.
Suî bô-khì ê hûn, it-ti̍t tī hia ê thinn-tshenn, leh thiàu-bú ê pak-ki̍k-kng, in ê kha-jiah, lóng lâu tī Tē-kiû thinn-tíng.
Uī tio̍h beh hip tshut tsit-tiunn sok-sî-liap-iánn iánn-siōng, iánn-phìnn tī tsha-put-to gue̍h-înn hit-kang, tong-tē sî-kan àm-sî 7:04 kàu thàu-tsá 6:35 ê sî-kan lāi, lóng-tsóng hip-tio̍h 3296 tiunn ê iánn keh.
Siòng-phìnn ê sî-kan piàn-huà sī uì tò-pîng kàu tsiànn-pîng, ta̍k-thiāu siōng-sòo sī uì hit 3296 tiunn iánn-keh tshuē-tio̍h tuì-ìng ê pōo-uī tàu--khì-lih, tsuè-āu ha̍p-sîng tsò tsit-tiunn 3296 siōng-sòo khuah ê sòo-uī iánn-siōng.

## [English] Sunset to Sunrise over the Baltic Sea
[This serene view from][This serene view from] the coast of Sweden looks across the Baltic sea and compresses time, presenting the passage of one night in a single photograph.
From sunset to sunrise, [moonlight][moonlight] illuminates the creative sea and skyscape.
Fleeting clouds, fixed stars, and flowing [northern lights][northern lights] leave their traces in [planet Earth's sky][planet Earth's sky].
To construct the timelapse image, 3296 video frames were recorded on the night of a nearly full moon between 7:04pm and 6:35am local time.
[As time progresses][As time progresses] from left to right, a single column of pixels was taken from the corresponding individual frame and combined in sequence into a single digital image 3296 pixels wide.

## 詞彙學習（漢羅/POJ/KIP/華語/English）
- 【Baltic 海】Baltic Hái/Baltic Hái/波羅的海/the Baltic sea
- 【北極光】pak-ke̍k-kng/pak-ki̍k-kng/北極光/northern lights
- 【月圓】goe̍h-îⁿ/gue̍h-înn/滿月/full Moon
- 【縮時攝影】sok-sî-liap-iáⁿ/sok-sî-liap-iánn/縮時攝影/timelapse
- 【像素】siōng-sò͘/siōng-sòo/像素/pixel
- 【柱】thiāu/thiāu/行/column

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[This serene view from]:https://vimeo.com/834367421
[moonlight]:https://www.sternstunden.net/moonlight.html
[northern lights]:https://www.sternstunden.net/moonlight.html
[planet Earth's sky]:https://solarsystem.nasa.gov/skywatching/whats-up/
[As time progresses]:https://apod.nasa.gov/apod/image/2306/baltic-sea-timelapse-image_with-timescale600.jpg

[Happy]:https://www.minorplanetcenter.net/db_search/show_object?utf8=%E2%9C%93&object_id=Nemiroff
[Birthday]:https://www.minorplanetcenter.net/db_search/show_object?utf8=%E2%9C%93&object_id=Bonnell
[APOD]:https://apod.nasa.gov/apod/ap950616.html

---
title: 地球上大粒 ê 衛星
date: 2023-06-12
publishdate: 2023-06-12T11:45:00+0800
tags: [國際太空站, ISS, 低地球軌道, 月球, 月相, 月眉, 隕石坑, 人工衛星, 天然衛星]
hero: https://apod.nasa.gov/apod/fap/image/2306/IssMoon_Yang_960.jpg
summary: 月球附近彼个是啥物？是國際太空站 ISS 啦！
---

{{% apod %}}

- 原始文章：[The Largest Satellites of Earth](https://apod.nasa.gov/apod/ap230612.html)
- 影像來源 kah 版權：[Tianyao Yang](mailto:yangtian1994@gmail.com)
- 台文翻譯：[An-Li Tsai][An-Li Tsai] ([NCU][NCU])

## [漢羅] 地球上大粒 ê 衛星
月球附近彼个是啥物？
是 [國際太空站][International Space Station] ISS 啦！
雖罔講 [ISS][ISS] 實際上有可能出現 tī [月球][Moon 1] 附近，毋過這張相片毋是按呢，這張是出現 tī [地球][Earth] 附近。
ISS 是 tī [低地球軌道][low Earth orbit] leh 行，伊每 90 分鐘 踅咱這粒 [大粒藍色寶石][big blue marble] 一擺。
相片內底翕著 ê，是伊 [ùi 月球頭前飛過][in front of the Moon]。
月球 踅地球 leh 行，一輾愛行 1 個月。
這个時期 ê 月相是月眉形--ê，這是因為月球 [去予日光照著 ê 彼半爿][Sun-illuminated half]，tī 地球看起來 干焦賰彎彎 ê 光帶。
這張影像是三月底 tī [中國][China] [上海][Shanghai] 翕--ê。
這毋但會當看著地球 上大粒人工衛星 ê 細節，嘛會當看著地球上大粒天然衛星 足清楚詳細 ê 隕石坑 kah [拋荒表面][barren surface]。
閣紲落來幾若年，人類按算欲送比以前 [閣較濟人 kah 機器][more people and machines] 到 [月球][Moon 2] 去。

## [POJ] Tē-kiû siōng tōa-lia̍p ê Ūi-chhiⁿ
Ge̍rh-kiû hù-kīn hit-ê sī siáⁿ-mih?
Sī kok-chè-thài-khong-chām ISS lah!
Sui-bóng kóng ISS si̍t-chè-siōng ū khó-lêng chhut-hiān tī Ge̍rh-kiû hù-kīn, m̄-koh chit-tiuⁿ siòng-phìⁿ m̄-sī án-ne, chit-tiuⁿ sī chhut-hiān tī Tē-kiû hù-kīn.
ISS sī tī kē Tē-kiû kúi-tō leh kiâⁿ, i múi 90 hun-cheng se̍rh lán chit-lia̍p tōa-lia̍p nâ-sek pó-chio̍h chi̍t-liàn.
Siòng-phìⁿ lāi-tóe hip-tio̍h ê, sī i ùi Ge̍rh-kiû thâu-chêng per-kèr.
Ge̍rh-kiû se̍rh Tē-kiû leh kiâⁿ, chi̍t-liàn ài kiâⁿ 1 kò ge̍rh.
Chit-ê sî-ki ê ge̍rh-siòng sī ge̍rh-bâi hêng--ê, che-sī in-ūi Ge̍rh-kiû khì hō͘ ji̍t-kng chiò-tio̍h ê hit pòaⁿ-pêng, tī Tē-kiû khòaⁿ--khí-lâi kan-na chhun oan-oan ê kng-tòa.
Chit-tiuⁿ iáⁿ-siōng sī saⁿ ge̍rh-tóe tī Tiong-kok Siōng-hái hip--ê.
Che m̄-nā ē-tàng khòaⁿ-tio̍h Tē-kiû siōng tōa-lia̍p jîn-kang ūi-chhiⁿ ê sè-chiat, mā ē-tàng khòaⁿ-tio̍h Tē-kiû siōng tōa-lia̍p thian-jiân ūi-chhiⁿ chiok chheng-chhó͘ siông-sè ê ún-se̍k-khiⁿ kah pha-hng piáu-bīn.
Koh sòa--lo̍h-lâi kúi-nā nî, jîn-lūi àn-sǹg beh sàng pí í-chêng koh khah-chōe lâng kah ki-khì kàu Ge̍rh-kiû khì.

## [KIP] Tē-kiû siōng tuā-lia̍p ê Uī-tshinn
Ge̍rh-kiû hù-kīn hit-ê sī siánn-mih?
Sī kok-tsè-thài-khong-tsām ISS lah!
Sui-bóng kóng ISS si̍t-tsè-siōng ū khó-lîng tshut-hiān tī Ge̍rh-kiû hù-kīn, m̄-koh tsit-tiunn siòng-phìnn m̄-sī án-ne, tsit-tiunn sī tshut-hiān tī Tē-kiû hù-kīn.
ISS sī tī kē Tē-kiû kuí-tō leh kiânn, i muí 90 hun-tsing se̍rh lán tsit-lia̍p tuā-lia̍p nâ-sik pó-tsio̍h tsi̍t-liàn.
Siòng-phìnn lāi-tué hip-tio̍h ê, sī i uì Ge̍rh-kiû thâu-tsîng per-kèr.
Ge̍rh-kiû se̍rh Tē-kiû leh kiânn, tsi̍t-liàn ài kiânn 1 kò ge̍rh.
Tsit-ê sî-ki ê ge̍rh-siòng sī ge̍rh-bâi hîng--ê, tse-sī in-uī Ge̍rh-kiû khì hōo ji̍t-kng tsiò-tio̍h ê hit puànn-pîng, tī Tē-kiû khuànn--khí-lâi kan-na tshun uan-uan ê kng-tuà.
Tsit-tiunn iánn-siōng sī sann ge̍rh-tué tī Tiong-kok Siōng-hái hip--ê.
Tse m̄-nā ē-tàng khuànn-tio̍h Tē-kiû siōng tuā-lia̍p jîn-kang uī-tshinn ê sè-tsiat, mā ē-tàng khuànn-tio̍h Tē-kiû siōng tuā-lia̍p thian-jiân uī-tshinn tsiok tshing-tshóo siông-sè ê ún-si̍k-khinn kah pha-hng piáu-bīn.
Koh suà--lo̍h-lâi kuí-nā nî, jîn-luī àn-sǹg beh sàng pí í-tsîng koh khah-tsuē lâng kah ki-khì kàu Ge̍rh-kiû khì.

## [English] The Largest Satellites of Earth
What’s that near the Moon?
It’s the [International Space Station][International Space Station] (ISS).
Although the [ISS][ISS] may appear to be physically near the [Moon][Moon 1], it is not — it is physically near the [Earth][Earth].
In [low Earth orbit][low Earth orbit] and circulating around our [big blue marble][big blue marble] about every 90 minutes, the ISS was captured photographically as it crossed nearly [in front of the Moon][in front of the Moon].
The Moon, itself in a month-long orbit around the Earth, shows a crescent phase as only a curving sliver of its [Sun-illuminated half][Sun-illuminated half] is visible from the Earth.
The featured image was taken in late March from [Shanghai][Shanghai], [China][China] and shows not only details of Earth's largest human-made satellite, but details of the cratered and [barren surface][barren surface] of Earth's largest natural satellite.
Over the next few years, humanity is planning to send [more people and machines][more people and machines] to the [Moon][Moon 2] than ever before.

## 詞彙學習（漢羅/POJ/KIP/華語/English）
- 【國際太空站】Kok-chè-thài-khong-chām/Kok-tsè-thài-khong-tsām/國際太空站/International Space Station (ISS)
- 【低地球軌道】kē Tē-kiû kúi-tō/kē Tē-kiû kuí-tō/低地球軌道/low Earth orbit
- 【月球】Ge̍rh-kiû/Ge̍rh-kiû/月球/Moon
- 【月相】ge̍rh-siòng/ge̍rh-siòng/月相/moon phase
- 【月眉】ge̍rh-bâi/ge̍rh-bâi/弦月/crescent
- 【隕石坑】ún-se̍k-khiⁿ/ún-si̍k-khinn/隕石坑/crater
- 【人工衛星】jîn-kang ūi-chhiⁿ/jîn-kang uī-tshinn/人工衛星/human-made satellite
- 【天然衛星】thian-jiân ūi-chhiⁿ/thian-jiân uī-tshinn/天然衛星/natural satellite

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[International Space Station]:https://www.nasa.gov/mission_pages/station/main/index.html
[ISS]:https://apod.nasa.gov/apod/ap151109.html
[Moon 1]:https://solarsystem.nasa.gov/moons/earths-moon/overview/
[Earth]:https://solarsystem.nasa.gov/planets/earth/overview/
[low Earth orbit]:https://en.wikipedia.org/wiki/Low_Earth_orbit
[big blue marble]:https://apod.nasa.gov/apod/ap030426.html
[in front of the Moon]:https://apod.nasa.gov/apod/ap211206.html
[Sun-illuminated half]:https://i.redd.it/6ck58p1mkhf01.jpg
[Shanghai]:https://youtu.be/5XEtBHYUPg4
[China]:https://en.wikipedia.org/wiki/China
[barren surface]:https://www.salon.com/2014/07/09/buzz_aldrin_describes_the_magnificent_desolation_of_the_moon_and_other_fascinating_aspects_of_space_to_reddit/
[more people and machines]:https://en.wikipedia.org/wiki/List_of_missions_to_the_Moon#Future_missions
[Moon 2]:https://apod.nasa.gov/apod/ap221201.html

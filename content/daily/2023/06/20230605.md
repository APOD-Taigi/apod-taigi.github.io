---
title: 三裂星雲 ê 中心
date: 2023-06-05
publishdate: 2023-06-05T11:45:00+0800
tags: [三裂星雲, 塗粉帶, 塗粉絲, 發射星雲, 射手座, 人馬座, 恆星形成星雲]
hero: https://apod.nasa.gov/apod/image/2306/Trifid_Pugh_1080.jpg
summary: 三裂星雲 ê 中心是發生啥物代誌？ 三裂星雲 會叫這个名，就是因為中央有三條足明顯 ê 塗粉帶。
---

{{% apod %}}

- 原始文章：[In the Center of the Trifid Nebula](https://apod.nasa.gov/apod/ap230605.html)
- 影像來源 kah 版權：[Martin Pugh](https://www.martinpughastrophotography.space/about)
- 宇宙門：[APOD 亂數產生器](https://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NCU][NCU])

## [漢羅] 三裂星雲 ê 中心
三裂星雲 ê 中心是發生啥物代誌？
[三裂星雲][Trifid] 會叫這个名，就是因為中央有三條足明顯 ê [塗粉][dust]帶。
下底有無透光 ê 塗粉[山][Mountains]，規个星雲內底嘛有其他烏暗塗粉絲迵過。
中心有[一粒大質量恆星][single massive star]，[kā 三裂星雲 照予光][Trifid's glow]。
三裂星雲嘛叫做 [M20][M20]，伊才 30萬歲爾爾，是目前咱知影上少年 ê [發射星雲][emission nebulas]。
這个 [恆星形成星雲][The star forming nebula] 就 tī 9000 [光年][light years] 遠 ê 射手[座][constellation]（[人馬座][Sagittarius]）遐。
相片翕著 ê 範圍差不多有 20 光年 [闊][spans]。

## [POJ] Saⁿ-li̍h-seng-hûn ê tiong-sim
Saⁿ-li̍h-seng-hûn ê tiong-sim sī hoat-seng siáⁿ-mih tāi-chì?
Saⁿ-li̍h-seng-hûn ē kiò chit-ê miâ, tio̍h-sī in-ūi tiong-ng ū saⁿ-tiâu chiok bêng-hián ê thô͘-hún-tòa.
Ē-té ū bô thàu-kng ê thô͘-hún-soaⁿ, kui-ê seng-hûn lāi-té mā ū kî-tha o͘-àm thô͘-hún-si thàng--kòe.
Tiong-sim ū chi̍t-lia̍p tōa-chit-liōng hêng-chhiⁿ, kā Saⁿ-li̍h-seng-hûn chiàu hō͘ kng.
Saⁿ-li̍h-seng-hûn mā kiò-chò Ḿ0, i chiah 30 bān hòe niā-niā, sī bo̍k-chêng lán chai-iáⁿ siōng siàu-liân ê hoat-siā-seng-hûn.
Chit-ê hêng-chhiⁿ hêng-sêng seng-hûn to̍h tī 9000 kng-nî hn̄g ê Siā-chhiú-chō (Jîn-má-chō) hia.
Siòng-phìⁿ hip--tio̍h ê hoān-ûi chha-put-to ū 20 kng nî khoah.

## [KIP] Sann-li̍h-sing-hûn ê tiong-sim
Sann-li̍h-sing-hûn ê tiong-sim sī huat-sing siánn-mih tāi-tsì?
Sann-li̍h-sing-hûn ē kiò tsit-ê miâ, tio̍h-sī in-uī tiong-ng ū sann-tiâu tsiok bîng-hián ê thôo-hún-tuà.
Ē-té ū bô thàu-kng ê thôo-hún-suann, kui-ê sing-hûn lāi-té mā ū kî-tha oo-àm thôo-hún-si thàng--kuè.
Tiong-sim ū tsi̍t-lia̍p tuā-tsit-liōng hîng-tshinn, kā Sann-li̍h-sing-hûn tsiàu hōo kng.
Sann-li̍h-sing-hûn mā kiò-tsò M20, i tsiah 30 bān huè niā-niā, sī bo̍k-tsîng lán tsai-iánn siōng siàu-liân ê huat-siā-sing-hûn.
Tsit-ê hîng-tshinn hîng-sîng sing-hûn to̍h tī 9000 kng-nî hn̄g ê Siā-tshiú-tsō (Jîn-má-tsō) hia.
Siòng-phìnn hip--tio̍h ê huān-uî tsha-put-to ū 20 kng nî khuah.

## [English] In the Center of the Trifid Nebula
What's happening at the center of the Trifid Nebula?
Three prominent [dust][dust] lanes that give the [Trifid][Trifid] its name all come together.
[Mountains][Mountains] of opaque dust appear near the bottom, while other dark filaments of dust are visible threaded throughout the nebula.
A [single massive star][single massive star] visible near the center causes much of the [Trifid's glow][Trifid's glow].
The Trifid, cataloged as [M20][M20], is only about 300,000 years old, making it among the youngest [emission nebulas][emission nebulas] known.
[The star forming nebula][The star forming nebula] lies about 9,000 [light years][light years] away toward the [constellation][constellation] of the Archer ([Sagittarius][Sagittarius]).
The region pictured here [spans][spans] about 20 light years.

## 詞彙學習（漢羅/POJ/KIP/華語/English）
- 【三裂星雲】Saⁿ-li̍h-seng-hûn/Sann-li̍h-sing-hûn/三裂星雲/Trifid Nebula
- 【塗粉帶】thô͘-hún-tòa/thôo-hún-tuà/灰塵帶/dust lanes
- 【塗粉絲】thô͘-hún-si/thôo-hún-si/灰塵絲狀結構/filaments of dust
- 【發射星雲】hoat-siā-seng-hûn/huat-siā-sing-hûn/發射星雲/emission nebulas
- 【射手座】Siā-chhiú-chō/Siā-tshiú-tsō/射手座/constellation of the Archer
- 【人馬座】Jîn-má-chō/Jîn-má-tsō/人馬座/Sagittarius
- 【恆星形成星雲】hêng-chhiⁿ hêng-sêng seng-hûn/hîng-tshinn hîng-sîng sing-hûn/恆星形成星雲/star forming nebula

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[dust]:https://apod.nasa.gov/apod/ap030706.html
[Trifid]:https://apod.nasa.gov/apod/ap110513.html
[Mountains]:https://apod.nasa.gov/apod/ap201222.html
[single massive star]:https://ui.adsabs.harvard.edu/abs/2001ApJ...562..446R/abstract
[Trifid's glow]:https://apod.nasa.gov/apod/ap980828.html
[M20]:https://en.wikipedia.org/wiki/Trifid_Nebula
[emission nebulas]:https://apod.nasa.gov/apod/emission_nebulae.html
[The star forming nebula]:https://www.youtube.com/watch?v=xe3lYHcmbEI
[light years]:https://starchild.gsfc.nasa.gov/docs/StarChild/questions/question19.html
[constellation]:https://spaceplace.nasa.gov/constellations/en/
[Sagittarius]:https://chandra.harvard.edu/photo/constellations/sagittarius.html
[spans]:https://media.istockphoto.com/id/1170788685/photo/jumping-cat.jpg?s=612x612&w=0&k=20&c=_Ot_m-qULa-AS2ueDMH8Qc4vu8jdsNso2hzIxsVGjTw=

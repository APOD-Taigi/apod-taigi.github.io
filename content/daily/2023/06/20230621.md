---
title: 三條日頭路線
date: 2023-06-21
publishdate: 2023-06-21T11:45:00+0800
tags: [夏至, 春秋分, 冬至, 北半球, 南半球, 季節, 意大利]
hero: https://apod.nasa.gov/apod/image/2306/SunPath_Pace_960_annotated.jpg
summary: 日頭逐工 tī 天頂 leh 行 ê 路線敢會相 siâng？袂呢！
---

{{% apod %}}

- 原始文章：[Three Sun Paths](https://apod.nasa.gov/apod/ap230621.html)
- 影像來源 kah 版權：[Marcella Giulia Pace](https://www.instagram.com/marcella_giulia_pace/) & Giuseppe De Donà
- 台文翻譯：[An-Li Tsai][An-Li Tsai] ([NCU][NCU])

## [漢羅] 三條日頭路線
日頭逐工 tī 天頂 leh 行 ê 路線敢會相 siâng？
[袂呢][No]！
一冬內，日頭 tī 天頂行 ê 路線逐工攏會無仝，而且熱天行 ê 路線比寒天行 ê 路線閣較長。
相片內底 ê [日頭路線][Sun's arc] 是 ùi 中晝翕到日落。
3 條線是 3 工 ê 路線，ùi 上頂懸到上下底是：[夏至][summer solstice]、[春秋分][equinox]、[冬至][winter solstice]。
[這張相片][Pictured here] 是 2020 年 到 2021 年 tī [意大利][Italy] [Sicily][Sicily] 島 ê [Gatto Corvino][Gatto Corvino] 庄附近翕--ê。
日頭 tī 天頂 ê 路線 kah [出現 ê 長短][Sun spends in the sky]，是 [決定地球季節][determining the season] 上重要 ê 原因。
[太陽][Sun] kah 地球有偌近，就較無遐爾重要。
實際上，地球是 tī 一月份 ê 時陣 [kah 太陽上倚][Earth is closest]，彼陣是北半球 ê 寒天。
今仔日是 [夏至][solstice]，所以 [今仔日][today] ê 日頭 tī 天頂 ê 路線，tùi 蹛 tī 地球 [北半球][northern hemisphere] ê 人來講，是今年上長--ê。
毋過 tùi [南半球][southern hemisphere] ê 人來講，是今年上短--ê。

## [POJ] Saⁿ-tiâu Ji̍t-thâu lō͘-sòaⁿ
Ji̍t-thâu ta̍k-kang tī thiⁿ-téng leh kiâⁿ ê lō͘-sòaⁿ kám-ē sio-siâng?
Bē neh!
Chi̍t-tang lāi, ji̍t-thâu tī thiⁿ-téng kiâⁿ ê lō͘-sòaⁿ ta̍k-kang lóng ē bô-kâng, jî-chhiáⁿ joa̍h-thiⁿ kiâⁿ ê lō͘-sòaⁿ pí kôaⁿ-thiⁿ kiâⁿ ê lō͘-sòaⁿ koh-khah tn̂g.
Siòng-phìⁿ lāi-té ê ji̍t-thâu lō͘-sòaⁿ sī ùi tiong-tàu hip kàu ji̍t-lo̍h.
3 tiâu sòaⁿ sī 3 kang ê lō͘-sòaⁿ, ùi siōng téng-koân kàu siōng ē-té sī: hē-chì, chhun-chhiu-hun, tang-chì.
Chit-tiuⁿ siòng-phìⁿ sī 2020 nî kàu 2021 nî tī I-tá-lī Sicily tó ê Gatto Corvino chng hù-kīn hip--ê.
Ji̍t-thâu tī thiⁿ-téng ê lō͘-sòaⁿ kah chhut-hiān ê tn̂g-té, sī koat-tēng Tē-kiû kùi-chiat siōng tiōng-iàu ê goân-in.
Thài-iông kah Tē-kiû ū gōa kīn, to̍h khah bô hiah-nī tiōng-iàu.
Si̍t-chè-siōng, Tē-kiû sī tī it goe̍h-hūn ê sî-chūn kah Thài-iông siōng óa, hit-chūn sī pak-pòaⁿ-kiû ê kôaⁿ-thiⁿ.
Kin-á-ji̍t sī hē-chì, só͘-í kin-á-ji̍t ê ji̍t-thâu tī thiⁿ-téng ê lō͘-sòaⁿ, tùi tòa tī Tē-kiû pak-pòaⁿ-kiû ê lâng lâi-kóng, sī kin-nî siōng tn̂g--ê.
M̄-koh tùi lâm-pòaⁿ kiû-ê lâng lâi-kóng, sī kin-nî siōng té--ê.

## [KIP] Sann-tiâu Ji̍t-thâu lōo-suànn
Ji̍t-thâu ta̍k-kang tī thinn-tíng leh kiânn ê lōo-suànn kám-ē sio-siâng?
Bē neh!
Tsi̍t-tang lāi, ji̍t-thâu tī thinn-tíng kiânn ê lōo-suànn ta̍k-kang lóng ē bô-kâng, jî-tshiánn jua̍h-thinn kiânn ê lōo-suànn pí kuânn-thinn kiânn ê lōo-suànn koh-khah tn̂g.
Siòng-phìnn lāi-té ê ji̍t-thâu lōo-suànn sī uì tiong-tàu hip kàu ji̍t-lo̍h.
3 tiâu suànn sī 3 kang ê lōo-suànn, uì siōng tíng-kuân kàu siōng ē-té sī: hē-tsì, tshun-tshiu-hun, tang-tsì.
Tsit-tiunn siòng-phìnn sī 2020 nî kàu 2021 nî tī I-tá-lī Sicily tó ê Gatto Corvino tsng hù-kīn hip--ê.
Ji̍t-thâu tī thinn-tíng ê lōo-suànn kah tshut-hiān ê tn̂g-té, sī kuat-tīng Tē-kiû kuì-tsiat siōng tiōng-iàu ê guân-in.
Thài-iông kah Tē-kiû ū guā kīn, to̍h khah bô hiah-nī tiōng-iàu.
Si̍t-tsè-siōng, Tē-kiû sī tī it gue̍h-hūn ê sî-tsūn kah Thài-iông siōng uá, hit-tsūn sī pak-puànn-kiû ê kuânn-thinn.
Kin-á-ji̍t sī hē-tsì, sóo-í kin-á-ji̍t ê ji̍t-thâu tī thinn-tíng ê lōo-suànn, tuì tuà tī Tē-kiû pak-puànn-kiû ê lâng lâi-kóng, sī kin-nî siōng tn̂g--ê.
M̄-koh tuì lâm-puànn kiû-ê lâng lâi-kóng, sī kin-nî siōng té--ê.

## [English] Three Sun Paths
Does the Sun follow the same path every day?
[No][No].
The Sun's path changes during the year, tracing a longer route during the summer than the winter.
[Pictured here][Pictured here], the [Sun's arc][Sun's arc] was captured from noon to sunset on three days, from highest in the sky to lowest: [summer solstice][summer solstice], [equinox][equinox], and [winter solstice][winter solstice].
The images were taken near [Gatto Corvino][Gatto Corvino] Village in [Sicily][Sicily], [Italy][Italy] in 2020 and 2021.
The path and time the [Sun spends in the sky][Sun spends in the sky] is more important in [determining the season][determining the season] than how close the Earth is to the [Sun][Sun].
In fact, the [Earth is closest][Earth is closest] to the Sun in January, during northern winter.
Today is a [solstice][solstice], so [today][today] the Sun is taking its longest path of the year across the sky in Earth's [northern hemisphere][northern hemisphere], but the shortest path in the [southern hemisphere][southern hemisphere].

## 詞彙學習（漢羅/POJ/KIP/華語/English）
- 【夏至】hē-chì/hē-tsì/夏至/summer solstice
- 【夏至】hā-chì/hā-tsì/夏至/summer solstice
- 【春秋分】chhun-chhiu-hun/tshun-tshiu-hun/春秋分/equinox
- 【冬至】tang-chì/tang-tsì/冬至/winter solstice
- 【北半球】pak-pòaⁿ-kiû/pak-puànn-kiû/北半球/northern hemisphere
- 【南半球】lâm-pòaⁿ-kiû/lâm-puànn-kiû/南半球/southern hemisphere
- 【季節】kùi-chiat/kuì-tsiat/季節/season
- 【意大利】I-tá-lī/I-tá-lī/義大利/Italy

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[No]:https://sadanduseless.b-cdn.net/wp-content/uploads/2018/11/funny-suprised-cat2.jpg
[Pictured here]:https://greenflash.photo/portfolio/la-traiettoria-del-sole-nei-giorno-dellequinozio-e-del-solstizio/
[Sun's arc]:https://apod.nasa.gov/apod/ap101221.html
[summer solstice]:https://apod.nasa.gov/apod/ap210620.html
[equinox]:https://apod.nasa.gov/apod/ap210922.html
[winter solstice]:https://apod.nasa.gov/apod/ap151231.html
[Gatto Corvino]:https://goo.gl/maps/eSwDyTAmV6FZem2w7
[Sicily]:https://en.wikipedia.org/wiki/Sicily
[Italy]:https://en.wikipedia.org/wiki/Italy
[Sun spends in the sky]:https://apod.nasa.gov/apod/ap220321.html
[determining the season]:https://spaceplace.nasa.gov/seasons/
[Sun]:https://solarsystem.nasa.gov/solar-system/sun/overview/
[Earth is closest]:https://starchild.gsfc.nasa.gov/docs/StarChild/questions/question53.html
[solstice]:https://apod.nasa.gov/apod/ap170621.html
[today]:https://en.wikipedia.org/wiki/Solstice
[northern hemisphere]:https://en.wikipedia.org/wiki/Northern_Hemisphere
[southern hemisphere]:https://www.thoughtco.com/geography-of-the-southern-hemisphere-1435565

---
title: 美國 Wisconsin 州 天頂 ê 捲𩛩雲 (捲軸雲)
date: 2023-08-20
publishdate: 2023-08-20T11:45:00+0800
tags: [free2share, 捲軸雲, 捲𩛩雲, 弧形雲, 冷鋒, 下降氣流, 風暴, 露點, 鋒面, 水平軸, 捲螺仔風, 灘雲, 涼棚雲, 烏腳雲, 積雨雲, 母雲]
hero: https://apod.nasa.gov/apod/image/2308/rollcloud_hanrahan_960.jpg
summary: 這是啥物雲？是弧形雲 ê 其中一款雲，叫做 捲𩛩雲 (捲軸雲)。
---

{{% apod %}}

- 原始文章：[A Roll Cloud Over Wisconsin](https://apod.nasa.gov/apod/ap230820.html)
- 影像來源：Megan Hanrahan ([Pierre cb](https://commons.wikimedia.org/wiki/User:Pierre_cb)), [Wikipedia](https://en.wikipedia.org/wiki/File:Roll-Cloud-Racine.jpg)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 美國 Wisconsin 州 天頂 ê 捲𩛩雲 (捲軸雲)
這是啥物雲？
是 [弧形雲][arcus cloud] ê 其中一款雲，叫做 [捲𩛩雲 (捲軸雲)][roll cloud 1]。
這款真罕得看著--ê 長雲，一般來講攏是出現 tī 冷鋒頭前。
尤其是 向前推捒 ê 風暴 頭前若是有 下降氣流，就會造成較澹較燒熱 ê 空氣 [peh 升][rise]，等伊溫度降到 [露點][dew point] 以下，就會堅做 [雲][a cloud]。
這个現象若是 tī 大範圍 綴 鋒面 出現，就有可能會形成 [捲𩛩雲 (捲軸雲)][roll cloud 2]。
[捲𩛩雲 (捲軸雲)][Roll clouds] 實際上可能真正有 空氣 綴 雲 ê [長水平軸][long horizontal axis] leh 踅。
一般講來，科學家認為 [捲𩛩雲 (捲軸雲)][roll cloud 3] 袂變做 [捲螺仔風][tornado]。
捲𩛩雲 (捲軸雲) kah 弧形雲 ê 另外一款雲，[涼棚雲 (灘雲)][shelf cloud]，無仝。
伊 kah 伊 ê 母雲 [烏跤雲 (積雨雲)][cumulonimbus] 是完全分開--ê。
[這張相片][Pictured here] 是 2007 年 tī 美國 [Wisconsin 州][Wisconsin] [Racine 市][Racine] 翕--ê，彼陣有風暴欲來，[捲𩛩雲 (捲軸雲)][roll cloud 4] 就湠到足遠 ê 所在 去。

註：感謝 [王珩博士](https://www.facebook.com/profile.php?id=100000992932275) 提供 [雲 ê 台語翻譯名詞](https://www.facebook.com/permalink.php?story_fbid=pfbid02jA6wxtB4grHLyTQp4s1WHCeLr45GcR1ifR1wp59448BiHvwo6G6fUoUUnSJ2hst3l&id=100093530741823)。

## [POJ] Bí-kok Wisconsin chiu thiⁿ-téng ê Kńg-kauhe-hûn
Che-sī siáⁿ-mih hûn?
Sī hô͘-hêng-hûn ê kî-tiong chi̍t-khoán hûn, kiò-chò kńg-kauhe-hûn.
Chit-khoán chin hán-tit khòaⁿ--tio̍h--ê tn̂g-hûn, it-poaⁿ lâi-kóng lóng sī chhut-hiān tī léng-hong thâu-chêng.
Iû-kî sī hiòng-chiân chhui-sak ê hong-pō thâu-chêng nā-sī ū hā-kàng khì-liû, to̍h ē chō-sêng khah tâm khah sio-joa̍h ê khong-khì peh-seng, tán i un-tō͘ kàng kàu lō͘-tiám í-hā, to̍h ē kian chò hûn.
Chit-ê hiān-siōng nā-sī tī tōa hoān-ûi tòe hong-bīn chhut-hiān, to̍h ū khó-lêng ē hêng-sêng kńg-kauhe-hûn.
Kńg-kauhe-hûn si̍t-chè-siōng khó-lêng chin-chiàⁿ ū khong-khì tòe hûn ê tn̂g chúi-pêng-te̍k leh se̍h.
It-poaⁿ kóng--lâi, kho-ha̍k-ka jīn-ûi kńg-kauhe-hûn bē piàn-chò kńg-lê-á-hong.
Kńg-kauhe-hûn kah hô͘-hêng-hûn ê lēng-gōa chi̍t-khoán hûn, liâng-pêⁿ-hûn, bô-kâng.
I kah i ê bú-hûn o͘-kha-hûn sī oân-choân hun-khui--ê.
Chit-tiuⁿ siòng-phìⁿ sī 2007 nî tī Bí-kok Wisconsin chiu Racine chhī hip--ê, hit-chūn ū hong-pō beh lâi, kńg-kauhe-hûn tō thòaⁿ kàu chiok hn̄g ê só͘-chāi khì.

## [KIP] Bí-kok Wisconsin tsiu thinn-tíng ê Kńg-kauhe-hûn
Tse-sī siánn-mih hûn?
Sī hôo-hîng-hûn ê kî-tiong tsi̍t-khuán hûn, kiò-tsò kńg-kauhe-hûn.
Tsit-khuán tsin hán-tit khuànn--tio̍h--ê tn̂g-hûn, it-puann lâi-kóng lóng sī tshut-hiān tī líng-hong thâu-tsîng.
Iû-kî sī hiòng-tsiân tshui-sak ê hong-pō thâu-tsîng nā-sī ū hā-kàng khì-liû, to̍h ē tsō-sîng khah tâm khah sio-jua̍h ê khong-khì peh-sing, tán i un-tōo kàng kàu lōo-tiám í-hā, to̍h ē kian tsò hûn.
Tsit-ê hiān-siōng nā-sī tī tuā huān-uî tuè hong-bīn tshut-hiān, to̍h ū khó-lîng ē hîng-sîng kńg-kauhe-hûn.
Kńg-kauhe-hûn si̍t-tsè-siōng khó-lîng tsin-tsiànn ū khong-khì tuè hûn ê tn̂g tsuí-pîng-ti̍k leh se̍h.
It-puann kóng--lâi, kho-ha̍k-ka jīn-uî kńg-kauhe-hûn bē piàn-tsò kńg-lê-á-hong.
Kńg-kauhe-hûn kah hôo-hîng-hûn ê līng-guā tsi̍t-khuán hûn, liâng-pênn-hûn, bô-kâng.
I kah i ê bú-hûn oo-kha-hûn sī uân-tsuân hun-khui--ê.
Tsit-tiunn siòng-phìnn sī 2007 nî tī Bí-kok Wisconsin tsiu Racine tshī hip--ê, hit-tsūn ū hong-pō beh lâi, kńg-kauhe-hûn tō thuànn kàu tsiok hn̄g ê sóo-tsāi khì.

## [English] A Roll Cloud Over Wisconsin
What kind of cloud is this?
A type of [arcus cloud][arcus cloud] called a [roll cloud][roll cloud 1].
These rare long clouds may form near advancing cold fronts.
In particular, a downdraft from an advancing storm front can cause moist warm air to [rise][rise], cool below its [dew point][dew point], and so form [a cloud][a cloud].
When this happens uniformly along an extended front, a [roll cloud][roll cloud 2] may form.
[Roll clouds][Roll clouds] may actually have air circulating along the [long horizontal axis][long horizontal axis] of the cloud.
A [roll cloud][roll cloud 3] is not thought to be able to morph into a [tornado][tornado].
Unlike a similar [shelf cloud][shelf cloud], a roll cloud is completely detached from their parent [cumulonimbus][cumulonimbus] cloud.
[Pictured here][Pictured here], a [roll cloud][roll cloud 4] extends far into the distance as a storm approaches in 2007 in [Racine][Racine], [Wisconsin][Wisconsin], USA.

## 詞彙學習（漢羅/POJ/KIP/華語/English）
- 【捲軸雲】kńg-te̍k-hûn/kńg-ti̍k-hûn/捲軸雲/roll cloud
- 【捲𩛩雲】kńg-kauhe-hûn/kńg-kauhi-hûn/捲軸雲/roll cloud
- 【弧形雲】hô͘-hêng-hûn/hôo-hîng-hûn/弧狀雲/arcus cloud
- 【灘雲】thoaⁿ-hûn/thuann-hûn/灘雲/shelf cloud
- 【涼棚雲】liâng-pêⁿ-hûn/thuann-hûn/灘雲/shelf cloud
- 【冷鋒】léng-hong/líng-hong/冷鋒/cold front
- 【鋒面】hong-bīn/hong-bīn/鋒面/front
- 【下降氣流】hā-kàng khì-liû/hā-kàng khì-liû/下沉氣流/downdraft
- 【風暴】hong-pō/hong-pō/風暴/storm
- 【露點】lō͘-tiám/lōo-tiám/露點/dew point
- 【水平軸】chúi-pêng-te̍k/tsuí-pîng-ti̍k/水平軸/horizontal axis
- 【捲螺仔風】kńg-lê-á-hong/kńg-lê-á-hong/龍捲風/tornado
- 【烏跤雲】o͘-kha-hûn/oo-kha-hûn/積雨雲/cumulonimbus cloud
- 【積雨雲】chek-hō͘-hûn/tsik-hōo-hûn/積雨雲/cumulonimbus cloud
- 【母雲】bú-hûn/bú-hûn/母雲/parent cloud

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[arcus cloud]:https://en.wikipedia.org/wiki/Arcus_cloud
[roll cloud 1]:https://epod.usra.edu/blog/2011/11/roll-cloud-shelf-cloud.html
[rise]:http://neveryetmelted.com/wp-content/uploads/2013/09/LaundryCat.gif
[dew point]:https://en.wikipedia.org/wiki/Dew_point
[a cloud]:https://www.youtube.com/watch?v=hKI2Atj08Xk
[roll cloud 2]:http://en.wikipedia.org/wiki/Roll_cloud
[Roll clouds]:https://apod.nasa.gov/apod/ap090824.html
[long horizontal axis]:https://apod.nasa.gov/apod/ap060117.html
[roll cloud 3]:http://www.weatherscapes.com/album.php?cat=clouds&subcat=roll_cloud
[tornado]:https://apod.nasa.gov/apod/ap050613.html
[shelf cloud]:https://apod.nasa.gov/apod/ap080122.html
[cumulonimbus]:http://ww2010.atmos.uiuc.edu/(Gh)/guides/mtr/cld/cldtyp/vrt/cb.rxml
[Pictured here]:http://commons.wikimedia.org/wiki/File:Roll-Cloud-Racine.jpg
[roll cloud 4]:https://epod.usra.edu/blog/2006/04/lovelock-roll-cloud.html
[Racine]:https://youtu.be/b2ezPLnsRxk
[Wisconsin]:https://en.wikipedia.org/wiki/Wisconsin

---
title: 感光 255 點鐘 ê Messier 51
date: 2023-08-11
publishdate: 2023-08-11T11:45:00+0800
tags: [Messier 51, M51, NGC 5194, 交互作用星系, 星系對, 捲螺仔星雲, 正向星系, 星系伴, NGC 5195, 捲螺仔手骨, 塗粉帶, 獵犬座, 潮汐屑仔, 狹頻, 離子化水素, 水素]
hero: https://apod.nasa.gov/apod/image/2308/M51_255hours_1024.jpg
summary: M51 是 Charles Messier 編 ê 彼个有名 ê 目錄內底第 51 个天體，伊是一對交互作用星系。
---

{{% apod %}}

- 原始文章：[Messier 51 in 255 Hours](https://apod.nasa.gov/apod/ap230811.html)
- 影像來源 kah [版權][copyright]：[The Deep Sky Collective](https://www.astrobin.com/7hwtz0/) - [Carl Björk](https://elveteek.ch/en/m51-dsc), Thomas Bähnck, Sebastian Donoso, Jake Gentillon, [Antoine and Dalia Grelin](https://www.galactic-hunter.com/post/m51-the-whirlpool-galaxy), Stephen Guberski, Richard Hall, Tino Heuberger, Jason Jacks, Paul Kent, Brian Meyers, William Ostling, Nicolas Puig, Tim Schaeffer, Felix Schöfbänker, Mikhail Vasilev
- 拜六禮拜來看：[英仙座流星雨](https://blogs.nasa.gov/Watch_the_Skies/2023/08/07/best-meteor-shower-of-the-year-peaks-this-weekend/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 感光 255 點鐘 ê Messier 51
M51 是 Charles Messier 編 ê 彼个有名 ê 目錄內底 [第 51 个天體][the 51st entry]，伊是一對交互作用星系。
伊嘛去予編做 NGC 5194，應該是 [頭一个科學家揣著--ê 捲螺仔星雲][original spiral nebula]，是一个有捲螺仔結構 ê 大型正向星系。
伊 ê [捲螺仔手骨 kah 塗粉帶][spiral arms and dust lanes] ùi 伊 ê 星系伴 [NGC 5195][NGC 5195]（正爿彼个）頭前掃--過。
Tī 這个望遠鏡視野內底 ê M51，若是直接用目睭看，是暗暗霧霧。
伊 kah 咱 ê 距離差不多有 3100 萬光年，就 chhāi tī [獵犬座][Canes Venatici] 的邊界內底。
[是講這張深空影像][But this remarkably deep image] 有翕著這組星系對足驚人 ê 細節，包括媠甲會觸舌 ê 色光 kah 拖甲長長 ê [潮汐屑仔][tidal debris]。
這張影像是一陣 用地面望遠鏡翕相 ê 天文攝影師 ê 合作作品。
In kā 10 工感光時間 ê 影像疊做伙，[製作出這幅 M51 星系 ê 經典肖像][create this definitive galaxy portrait of M51]。
這張影像內底有 118 點鐘 ê 狹頻資料，嘛有翕著足大片 ê 紅光雲，這是 tī [M51 系統內底 揣--著][discovered in the M51 system] ê 離子化水素氣體。

## [POJ] Kám-kng 255 tiám-cheng ê Messier 51
M51 sī Charles Messier pian ê hit-ê ū-miâ ê bo̍k-lio̍k lāi-té tē 51 ê thian-thé, i sī chi̍t tùi kau-hō͘-chok-iōng seng-hē.
I mā khì hō͘ pian-chò NGC 5194, eng-kai sī thâu-chi̍t-ê kho-ha̍k-ka chhōe-tio̍h--ê kńg-lê-á seng-hûn, sī chi̍t-ê ū kńg-lê-á kiat-kò͘ ê tōa-hêng chiàⁿ-hiòng seng-hē.
I ê kńg-lê-á chhiú-kut kah thô͘-hún-tòa ùi i ê seng-hē-phōaⁿ NGC 5195 (chiàⁿ-pêng hit-ê) thâu-chêng sàu--kòe.
tī chit-ê bōng-oán-kiàⁿ sī-iá lāi-té ê M51,nā-sī ti̍t-chiap iōng ba̍k-chiu khòaⁿ,sī àm-àm bū-bū.
I kah lán ê kū-lī chha-put-to ū 3100 bān kng-nî, to̍h chhāi tī La̍h-khián-chō ê pian-kài lāi-té.
Sī-kóng chit-tiuⁿ chhim-khong iáⁿ-siōng ū hip-tio̍h chit-cho͘ seng-hē-tùi chiok kiaⁿ-lâng ê sè-chiat, pau-koat súi kah ē tak-chi̍h ê sek-kng kah thoa kah tn̂g-tn̂g ê tiau-se̍k sap-á.
Chit-tiuⁿ iáⁿ-siōng sī chi̍t-tīn iōng tē-bīn bōng-oán-kiàⁿ hip-siòng ê thian-bûn liap-iáⁿ-su ê ha̍p-chok chok-phín.
In kā 10 kang kám-kng sî-kan ê iáⁿ-siōng tha̍h chò-hóe, chè-chok chhut chit pak M51 seng-hē ê keng-tián siàu-siōng.
Chit-tiuⁿ iáⁿ-siōng lāi-té ū 118 tiám-cheng ê e̍h-pîn chu-liāu, mā ū hip-tio̍h chiok tōa-phiàn ê âng-kng-hûn, che sī tī M51 hē-thóng lāi-té chhōe--tio̍h ê lī-chú-hòa chúi-sò͘ khì-thé.

## [KIP] Kám-kng 255 tiám-tsing ê Messier 51
M51 sī Charles Messier pian ê hit-ê ū-miâ ê bo̍k-lio̍k lāi-té tē 51 ê thian-thé, i sī tsi̍t tuì kau-hōo-tsok-iōng sing-hē.
I mā khì hōo pian-tsò NGC 5194, ing-kai sī thâu-tsi̍t-ê kho-ha̍k-ka tshuē-tio̍h--ê kńg-lê-á sing-hûn, sī tsi̍t-ê ū kńg-lê-á kiat-kòo ê tuā-hîng tsiànn-hiòng sing-hē.
I ê kńg-lê-á tshiú-kut kah thôo-hún-tuà uì i ê sing-hē-phuānn NGC 5195 (tsiànn-pîng hit-ê) thâu-tsîng sàu--kuè.
tī tsit-ê bōng-uán-kiànn sī-iá lāi-té ê M51,nā-sī ti̍t-tsiap iōng ba̍k-tsiu khuànn,sī àm-àm bū-bū.
I kah lán ê kū-lī tsha-put-to ū 3100 bān kng-nî, to̍h tshāi tī La̍h-khián-tsō ê pian-kài lāi-té.
Sī-kóng tsit-tiunn tshim-khong iánn-siōng ū hip-tio̍h tsit-tsoo sing-hē-tuì tsiok kiann-lâng ê sè-tsiat, pau-kuat suí kah ē tak-tsi̍h ê sik-kng kah thua kah tn̂g-tn̂g ê tiau-si̍k sap-á.
Tsit-tiunn iánn-siōng sī tsi̍t-tīn iōng tē-bīn bōng-uán-kiànn hip-siòng ê thian-bûn liap-iánn-su ê ha̍p-tsok tsok-phín.
In kā 10 kang kám-kng sî-kan ê iánn-siōng tha̍h tsò-hué, tsè-tsok tshut tsit pak M51 sing-hē ê king-tián siàu-siōng.
Tsit-tiunn iánn-siōng lāi-té ū 118 tiám-tsing ê e̍h-pîn tsu-liāu, mā ū hip-tio̍h tsiok tuā-phiàn ê âng-kng-hûn, tse sī tī M51 hē-thóng lāi-té tshuē--tio̍h ê lī-tsú-huà tsuí-sòo khì-thé.

## [English] Messier 51 in 255 Hours
An intriguing pair of interacting galaxies, M51 is [the 51st entry][the 51st entry] in Charles Messier's famous catalog.
Perhaps the [original spiral nebula][original spiral nebula], the large galaxy with whirlpool-like spiral structure seen nearly face-on is also cataloged as NGC 5194.
Its [spiral arms and dust lanes][spiral arms and dust lanes] sweep in front of a companion galaxy (right), [NGC 5195][NGC 5195].
Some 31 million light-years distant, within the boundaries of the well-trained constellation [Canes Venatici][Canes Venatici], M51 looks faint and fuzzy to the eye in direct telescopic views.
[But this remarkably deep image][But this remarkably deep image] shows off stunning details of the galaxy pair's striking colors and extensive [tidal debris][tidal debris].
A collaboration of astro-imagers using telescopes on planet Earth combined over 10 days of exposure time to [create this definitive galaxy portrait of M51][create this definitive galaxy portrait of M51].
The image includes 118 hours of narrowband data that also reveals a vast glowing cloud of reddish ionized hydrogen gas [discovered in the M51 system][discovered in the M51 system].

## 詞彙學習（漢羅/POJ/KIP/華語/English）
- 【M51】M gō͘-cha̍p-it/M gōo-tsa̍p-it/M51/M51
- 【NGC 5194】NGC ngó͘-it-kiú-sù/NGC ngóo-it-kiú-sù/NGC 5194/NGC 5194
- 【NGC 5195】NGC ngó͘-it-kiú-ngó͘/NGC ngóo-it-kiú-ngóo/NGC 5195/NGC 5195
- 【交互作用星系】kau-hō͘-chok-iōng seng-hē/kau-hōo-tsok-iōng sing-hē/交互作用星系/interacting galaxies
- 【捲螺仔星雲】kńg-lê-á seng-hûn/kńg-lê-á sing-hûn/螺旋星雲/spiral nebula
- 【捲螺仔手骨】kńg-lê-á chhiú-kut/kńg-lê-á tshiú-kut/螺旋手臂、旋臂/spiral arms
- 【正向星系】chiàⁿ-hiòng seng-hē/tsiànn-hiòng sing-hē/正向星系/face-on galaxy
- 【星系對】seng-hē-tùi/sing-hē-tuì/星系對/galaxy pair
- 【星系伴】seng-hē-phōaⁿ/sing-hē-phuānn/伴星系/companion galaxy
- 【塗粉帶】thô͘-hún-tòa/thôo-hún-tuà/灰塵帶/dust lanes
- 【獵犬座】La̍h-khián-chō/La̍h-khián-tsō/獵犬座/Canes Venatici
- 【潮汐屑仔】tiâu-se̍k sap-á/tiâu-si̍k sap-á/潮汐碎片/tidal debris
- 【狹頻】e̍h-pîn/e̍h-pîn/窄頻/narrowband
- 【離子化水素】chúi-sò͘ lī-chú/tsuí-sòo lī-tsú/離子氫/ionized hydrogen

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[the 51st entry]:http://messier.obspm.fr/m/m051.html
[original spiral nebula]:http://messier.seds.org/more/m051_rosse.html
[spiral arms and dust lanes]:https://www.nasa.gov/feature/goddard/2017/messier-51-the-whirlpool-galaxy
[NGC 5195]:https://apod.nasa.gov/apod/ap130831.html
[Canes Venatici]:http://www.hawastsoc.org/deepsky/cvn/index.html
[But this remarkably deep image]:https://www.astrobin.com/7hwtz0/
[tidal debris]:https://apod.nasa.gov/apod/ap200108.html
[create this definitive galaxy portrait of M51]:https://theastroenthusiast.com/m51-processing/
[discovered in the M51 system]:https://arxiv.org/abs/1804.01699

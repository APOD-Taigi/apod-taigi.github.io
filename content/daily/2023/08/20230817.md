---
title: 仙王座 ê 宇宙動物園
date: 2023-08-17
publishdate: 2023-08-17T11:45:00+0800
tags: [仙王座, 發射星雲, IC 1396, Sh2-129, 星際氣體, 烏暗塗粉雲, 象管星雲, 原恆星, 飛行夜婆星雲, Ou4, 大花枝星雲, 海馬星雲, Barnard 150, 發射雲脊, 激發]
hero: https://apod.nasa.gov/apod/image/2308/ElephantTrunkBatSquidSeahorse1024.jpg
summary: Tī 北方星座 仙王座 方向 12 度視野闊 ê 視野內底，有星際氣體 kah 烏暗塗粉雲 相濫發光 ê 大片發射星雲 IC 1396 kah Sh2-129。
---

{{% apod %}}

- 原始文章：[A Cosmic Zoo in Cepheus](https://apod.nasa.gov/apod/ap230817.html)
- 影像來源 kah [版權][copyright]：[Yann Sainty](https://www.astrobin.com/users/yann_sainty/)
- 投稿到 APOD：[2023 英仙座流星雨](https://www.facebook.com/media/set/?set=a.278469731548278&type=3)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 仙王座 ê 宇宙動物園
Tī 北方星座 [仙王座][Cepheus the King] 方向 [12 度闊 ê 視野][12 degree wide field] 內底，有星際氣體 kah 烏暗塗粉雲 相濫發光 ê 大片發射星雲 IC 1396 kah Sh2-129。
相片倒爿彼个幾若百光年闊、3000 光年遠 ê 星雲，是 去予中央恆星 [IC 1396][IC 1396] 激發--ê。
這个星雲有趣味 ê 烏暗形體，包括 tī 中央正爿下底 彼个 彎彎曲曲 ê 烏暗雲，[象管星雲][Elephant's Trunk]。
伊有幾若十光年長，是恆星形成 ê 原始材料，咱這馬知影講 這內底有 [原恆星][protostars]。
正爿 ê Sh2-129 chhāi tī 差不多遠 ê 距離，伊內底較光 ê 雲丸 kah 向後壁去--ê 發射雲脊，予伊提著 [飛行夜婆星雲][Flying Bat Nebula] 這个名。
最近才 tī 飛行夜婆星雲內底 揣著--ê，是 發出小可仔藍光 ê Ou4，[大花枝星雲][Giant Squid Nebula]，拄仔好替 這个皇家宇宙動物園 添丁。
相片正爿下底邊仔閣有 一个 因為 伊 ê 烏暗外形 才號名做 [海馬星雲][dark Seahorse Nebula]，伊 ê 編號是 Barnard 150。

## [POJ] Sian-ông-chō ê Ú-tiū Tōng-bu̍t-hn̂g
Tī pak-hong seng-chō Sian-ông-chō hong-hiòng 12 tō͘ khoah ê sī-iá lāi-té, ū seng-chè khì-thé kah o͘-àm thô͘-hún-hûn sio-lām hoat-kng ê tōa-phiàn hoat-siā seng-hûn IC 1396 kah Sh2-129.
Siòng-phìⁿ tò-pêng hit-ê kúi-nā pah kng-nî khoah, 3000 kng-nî hn̄g ê seng-hûn, sī khì hō͘ tiong-ng hêng-chhiⁿ IC 1396 kek-hoat--ê.
Chit-ê seng-hûn ū chhù-bī ê o͘-àm hêng-thé, pau-koat tī tiong-ng chiàⁿ-pêng ē-té hit-ê oan-oan-khiau-khiau ê o͘-àm-hûn, Chhiūⁿ-kńg seng-hûn.
I ū kúi-nā-cha̍p kng-nî tn̂g, sī hêng-chhiⁿ hêng-sêng ê goân-sú châi-liāu, lán chit-má chai-iáⁿ kóng che lāi-té ū goân-hêng-chhiⁿ.
Chiàⁿ-pêng ê Sh2-129 chhāi tī chha-put-to hn̄g ê kū-lī, i lāi-té khah kng ê hûn-oân kah hiòng āu-piah khì--ê hoat-siā hûn-chit, hō͘ i the̍h-tio̍h Hui-hêng Iā-pô seng-hûn chit-ê miâ.
Chòe-kīn chiah tī Hui-hêng Iā-pô seng-hûn lāi-té chhōe-tio̍h--ê, sī hoat-chhut sió-khóa-á nâ-kng ê Ou4, Tōa-hoe-ki seng-hûn, tú-á-hó thè chit-ê hông-ka ú-tiū tōng-bu̍t-hn̂g thiam-teng.
Siòng-phìⁿ chiàⁿ-pêng ē-té piⁿ-á koh-ū chi̍t-ê in-ūi i ê o͘-àm gōa-hêng chiah hō-miâ chò Hái-bé seng-hûn, i ê pian-hō sī Barnard 150.

## [KIP] Sian-ông-tsō ê Ú-tiū Tōng-bu̍t-hn̂g
Tī pak-hong sing-tsō Sian-ông-tsō hong-hiòng 12 tōo khuah ê sī-iá lāi-té, ū sing-tsè khì-thé kah oo-àm thôo-hún-hûn sio-lām huat-kng ê tuā-phiàn huat-siā sing-hûn IC 1396 kah Sh2-129.
Siòng-phìnn tò-pîng hit-ê kuí-nā pah kng-nî khuah, 3000 kng-nî hn̄g ê sing-hûn, sī khì hōo tiong-ng hîng-tshinn IC 1396 kik-huat--ê.
Tsit-ê sing-hûn ū tshù-bī ê oo-àm hîng-thé, pau-kuat tī tiong-ng tsiànn-pîng ē-té hit-ê uan-uan-khiau-khiau ê oo-àm-hûn, Tshiūnn-kńg sing-hûn.
I ū kuí-nā-tsa̍p kng-nî tn̂g, sī hîng-tshinn hîng-sîng ê guân-sú tsâi-liāu, lán tsit-má tsai-iánn kóng tse lāi-té ū guân-hîng-tshinn.
Tsiànn-pîng ê Sh2-129 tshāi tī tsha-put-to hn̄g ê kū-lī, i lāi-té khah kng ê hûn-uân kah hiòng āu-piah khì--ê huat-siā hûn-tsit, hōo i the̍h-tio̍h Hui-hîng Iā-pô sing-hûn tsit-ê miâ.
Tsuè-kīn tsiah tī Hui-hîng Iā-pô sing-hûn lāi-té tshuē-tio̍h--ê, sī huat-tshut sió-khuá-á nâ-kng ê Ou4, Tuā-hue-ki sing-hûn, tú-á-hó thè tsit-ê hông-ka ú-tiū tōng-bu̍t-hn̂g thiam-ting.
Siòng-phìnn tsiànn-pîng ē-té pinn-á koh-ū tsi̍t-ê in-uī i ê oo-àm guā-hîng tsiah hō-miâ tsò Hái-bé sing-hûn, i ê pian-hō sī Barnard 150.

## [English] A Cosmic Zoo in Cepheus
Sprawling emission nebulae IC 1396 and Sh2-129 mix glowing interstellar gas and dark dust clouds in this nearly [12 degree wide field][12 degree wide field] of view toward the northern constellation [Cepheus the King][Cepheus the King].
Energized by its central star [IC 1396][IC 1396] (left), is hundreds of light-years across and some 3,000 light-years distant.
The nebula's intriguing dark shapes include a winding dark cloud popularly known as the [Elephant's Trunk][Elephant's Trunk] below and right of center.
Tens of light-years long, it holds the raw material for star formation and is known to hide [protostars][protostars] within.
Located a similar distance from planet Earth, the bright knots and swept back ridges of emission of Sh2-129 on the right suggest its popular name, the [Flying Bat Nebula][Flying Bat Nebula].
Within the Flying Bat, the most recently recognized addition to this royal cosmic zoo is the faint bluish emission from Ou4, the [Giant Squid Nebula][Giant Squid Nebula].
Near the lower right edge of the frame, the suggestive dark marking on the sky cataloged as Barnard 150 is also known as the [dark Seahorse Nebula][dark Seahorse Nebula].

## 詞彙學習（漢羅/POJ/KIP/華語/English）
- 【仙王座】Sian-ông-chō/Sian-ông-tsō/仙王座/Cepheus
- 【發射星雲】hoat-siā seng-hûn/huat-siā sing-hûn/發射星雲/emission nebula
- 【星際氣體】seng-chè khì-thé/sing-tsè khì-thé/星際氣體/interstellar gas
- 【烏暗塗粉雲】o͘-àm thô͘-hún-hûn/oo-àm thôo-hún-hûn/暗塵埃雲/dark dust clouds
- 【象管星雲】Chhiūⁿ-kńg seng-hûn/Tshiūnn-kńg sing-hûn/象鼻星雲/Elephant's Trunk
- 【原恆星】goân-hêng-chheⁿ/guân-hîng-tshenn/原恆星/protostar
- 【飛行夜婆星雲】Hui-hêng Iā-pô seng-hûn/Hui-hîng Iā-pô sing-hûn/飛行蝙蝠星雲/Flying Bat Nebula
- 【大花枝星雲】Tōa-hoe-ki seng-hûn/Tuā-hue-ki sing-hûn/巨烏賊星雲/Giant Squid Nebula
- 【海馬星雲】Hái-bé seng-hûn/Hái-bé sing-hûn/海馬星雲/Seahorse Nebula
- 【發射雲脊】hoat-siā hûn-chit/huat-siā hûn-tsit/發射雲脊/ridges of emission
- 【激發】kek-hoat/kik-huat/激發/energized by
- 【IC 1396】IC it sam kiú lio̍k/IC it sam kiú lio̍k/IC 1396/IC 1396
- 【Sh2-129】Sh-two it jī kiú/Sh-two it jī kiú/Sh2-129/Sh2-129
- 【Barnard 150】Barnard it ngó͘ khòng/Barnard it ngóo khòng/Barnard 150/Barnard 150
- 【Ou4】Ou sù/Ou sù/Ou4/Ou4

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[12 degree wide field]:https://www.astrobin.com/g6612z/
[Cepheus the King]:https://en.wikipedia.org/wiki/Cepheus_(constellation)
[IC 1396]:https://apod.nasa.gov/apod/ap120805.html
[Elephant's Trunk]:https://apod.nasa.gov/apod/ap190816.html
[protostars]:https://www.jpl.nasa.gov/images/multi-wavelength-views-of-protostars-in-ic-1396
[Flying Bat Nebula]:https://apod.nasa.gov/apod/ap201007.html
[Giant Squid Nebula]:https://apod.nasa.gov/apod/ap140718.html
[dark Seahorse Nebula]:https://apod.nasa.gov/apod/ap230420.html

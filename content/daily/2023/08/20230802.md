---
title: M82：有超級星系風 ê 星系
date: 2023-08-02
publishdate: 2023-08-02T11:45:00+0800
tags: [M82, 大管薰星系, 星爆發星系, 超級星系風, 捲螺仔星系, M81, 粒子風, 星際媒介物, 水素離子, 雲絲, 大熊座]
hero: https://apod.nasa.gov/apod/fap/image/2308/M82_HubblePathak_1080.jpg
summary: 是按怎這个大管薰星系 leh 衝紅煙？這个叫做 M82 ê 星爆發星系是去予最近 ùi 伊邊仔行過 ê 大型捲螺仔星系 M81 kā 激--ê。
categories: [podcast]
vocals: [阿錕]
---

{{% apod %}}

- 原始文章：[M82: Galaxy with a Supergalactic Wind](https://apod.nasa.gov/apod/ap230802.html)
- 影像來源：[NASA](https://www.nasa.gov/), [ESA](https://www.esa.int/), [Hubble](https://www.nasa.gov/mission_pages/hubble/story/index.html); 資料處理 kha 版權：[Harshwardhan Pathak](https://www.instagram.com/mr.cosmic.wanderer/)
- APOD ê 各國語言：[Arabic](https://apod.me/), [Bulgarian](https://mediabricks.bg/apod-bulgaria), [Catalan](http://www.apod.cat/), [中文](https://www.bjp.org.cn/APOD/today.shtml) (北京), [中文](http://sprite.phys.ncku.edu.tw/astrolab/mirrors/apod/apod.html) (台灣), [Croatian](http://www.apod.rs/Croatia.html), [Czech](http://www.astro.cz/apod/), [Dutch](http://www.apod.nl/), [French](http://www.cidehom.com/apod.php),[German](http://www.starobserver.org/), [Hebrew](http://www.astronomia2009.org.il/info/apod/apod.htm), [Indonesian](http://apod.infoastronomy.org/), [Japanese](http://home.u05.itscom.net/apodjpn/apodj/apodj0.htm), [Montenegrin](http://www.apod.rs/Montenegro.html), [Polish](http://apod.pl/apod/), [Russian](http://www.astronet.ru/db/apod.html), [Serbian](http://www.apod.rs/), [Slovenian](http://apod.fmf.uni-lj.si/), [Spanish](http://observatorio.info/), [台語文](https://apod.tw/), [Turkish](https://www.uzaydanhaberler.com/category/gorsel/apod/), kah [Ukrainian](http://astronomy.pp.ua/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clm0y4sw907ov01xa3askaraa" >}}

## [漢羅] M82：有超級星系風 ê 星系
是按怎這个大管薰星系 leh 衝紅煙？
這个叫做 [M82][M82] ê [星爆發星系][starburst galaxy] 是去予 [最近 ùi 伊邊仔行過][recent pass] ê 大型 [捲螺仔][spiral] 星系 [M81][M81] kā 激--ê。
毋過這無法度完全解說 這粒天體 是按怎 會有發紅光 ê [氣體][expanding gas] kah 塗粉 噴--出來。
[有證據][Evidence] 暗示講，這寡氣體 kah 塗粉是去予 足濟恆星 聯合製造 ê [粒子風][particle winds] kā 擲出來，做伙形成星系級 ê [超級星系風][superwind]。
塗粉粒 [去 hŏng 認為講是][thought to originate] ùi M82 ê 星際媒介物 來--ê，而且實際上 in ê 寸尺 kah 大管薰 ê 薰粒 [大細是差不多大][similar in size]。
[這張拼鬥相片][featured photographic mosaic] 上明顯 ê 部份是 [水素][hydrogen] 離子氣體 發出足強 ê [特殊][specific color] 紅光，咱才看會著氣體塗粉雲絲 ê 細節。
這个雲絲湠到超過 1 萬 [光年][light year] 遠 ê 所在去。
這个 1200 萬光年遠 ê [大管薰星系][Cigar Galaxy] 是 [紅外線][infrared] 波段 上光 ê 星系，而且咱嘛會當用細台 [望遠鏡][telescope] tī 可見光波段 tiàm [大熊][Ursa Major][座][constellation] [方向][towards] 揣著伊。

## [POJ] M82: Ū chhiau-kip Seng-hē-hong ê Seng-hē
Sī-án-chóaⁿ chit-ê Tōa-kóng-hun seng-hē leh chhiong âng-ian?
Chit-ê kiò-chò M82 ê chheⁿ-po̍k-hoat seng-hē sī khì hō͘ chòe-kīn ùi i piⁿ-á kiâⁿ-kòe ê tōa-hêng kńg-lê-á seng-hē M81 kā kek--ê.
M̄-koh che bô-hoat-tō͘ oân-choân kái-soeh chit lia̍p thian-thé sī-án-chóaⁿ ē ū hoat âng-kng ê khì-thé kah thô͘-hún phùn--chhut-lâi.
Ū chèng-kù àm-sī kóng, chit kóa khì-thé kah thô͘-hún sī khì hō͘ chiok chē hêng-chheⁿ liân-ha̍p chè-chō ê lia̍p-chú-hong kā tàn--chhut-lâi, chò-hóe hêng-sêng seng-hē-kip ê chhiau-kip seng-hē-hong.
Thô͘-hún-lia̍p khì hőng jīn-ûi kóng sī ùi M82 ê seng-chè mûi-kài-bu̍t lâi--ê, jî-chhiáⁿ si̍t-chè-siōng in ê chhùn-chhioh kah tōa-kóng-hun ê hun-lia̍p tōa-sè sī chha-put-to tōa.
Chit-tiuⁿ pheng-tàu siòng-phìⁿ siōng bêng-hián ê pō͘-hūn sī chúi-sò͘ lī-chú khì-thé hoat-chhut chiok kiông ê te̍k-sû âng-kng, lán chiah khòaⁿ-ē-tio̍h khì-thé thô͘-hún hûn-si ê sè-chiat.
Chit ê hûn-si thòaⁿ kàu chhiau-kòe 1 bān kng-nî hn̄g ê só͘-chāi khì.
Chit ê 1200 bān kng-nî hn̄g ê Tōa-kóng-hun seng-hē sī âng-gōa-sòaⁿ pho-tōaⁿ siōng kng ê seng-hē, jî-chhiáⁿ lán mā ē-tàng iōng sè-tâi bōng-oán-kiàⁿ tī khó-kiàn-kng pho-tōaⁿ tiàm Tāi-hîm-chō hong-hiòng chhōe-tio̍h i.

## [KIP] M82: Ū tshiau-kip Sing-hē-hong ê Sing-hē
Sī-án-tsuánn tsit-ê Tuā-kóng-hun sing-hē leh tshiong âng-ian?
Tsit-ê kiò-tsò M82 ê tshenn-po̍k-huat sing-hē sī khì hōo tsuè-kīn uì i pinn-á kiânn-kuè ê tuā-hîng kńg-lê-á sing-hē M81 kā kik--ê.
M̄-koh tse bô-huat-tōo uân-tsuân kái-sueh tsit lia̍p thian-thé sī-án-tsuánn ē ū huat âng-kng ê khì-thé kah thôo-hún phùn--tshut-lâi.
Ū tsìng-kù àm-sī kóng, tsit kuá khì-thé kah thôo-hún sī khì hōo tsiok tsē hîng-tshenn liân-ha̍p tsè-tsō ê lia̍p-tsú-hong kā tàn--tshut-lâi, tsò-hué hîng-sîng sing-hē-kip ê tshiau-kip sing-hē-hong.
Thôo-hún-lia̍p khì hőng jīn-uî kóng sī uì M82 ê sing-tsè muî-kài-bu̍t lâi--ê, jî-tshiánn si̍t-tsè-siōng in ê tshùn-tshioh kah tuā-kóng-hun ê hun-lia̍p tuā-sè sī tsha-put-to tuā.
Tsit-tiunn phing-tàu siòng-phìnn siōng bîng-hián ê pōo-hūn sī tsuí-sòo lī-tsú khì-thé huat-tshut tsiok kiông ê ti̍k-sû âng-kng, lán tsiah khuànn-ē-tio̍h khì-thé thôo-hún hûn-si ê sè-tsiat.
Tsit ê hûn-si thuànn kàu tshiau-kuè 1 bān kng-nî hn̄g ê sóo-tsāi khì.
Tsit ê 1200 bān kng-nî hn̄g ê Tuā-kóng-hun sing-hē sī âng-guā-suànn pho-tuānn siōng kng ê sing-hē, jî-tshiánn lán mā ē-tàng iōng sè-tâi bōng-uán-kiànn tī khó-kiàn-kng pho-tuānn tiàm Tāi-hîm-tsō hong-hiòng tshuē-tio̍h i.

## [English] M82: Galaxy with a Supergalactic Wind
Why is the Cigar Galaxy billowing red smoke?
[M82][M82], as this [starburst galaxy][starburst galaxy] is also known, was stirred up by a [recent pass][recent pass] near large [spiral][spiral] galaxy [M81][M81].
This doesn't fully explain the source of the red-glowing outwardly [expanding gas][expanding gas] and dust, however.
[Evidence][Evidence] indicates that this gas and dust is being driven out by the combined emerging [particle winds][particle winds] of many stars, together creating a galactic [superwind][superwind].
The dust particles are [thought to originate][thought to originate] in M82's interstellar medium and are actually [similar in size][similar in size] to particles in cigar smoke.
The [featured photographic mosaic][featured photographic mosaic] highlights a [specific color][specific color] of red light strongly emitted by ionized [hydrogen][hydrogen] gas, showing detailed filaments of this gas and dust.
The filaments extend for over 10,000 [light year][light year]s.
The 12-million light-year distant [Cigar Galaxy][Cigar Galaxy] is the brightest galaxy in the sky in [infrared][infrared] light and can be seen in visible light with a small [telescope][telescope] [towards][towards] the [constellation][constellation] of the Great Bear ([Ursa Major][Ursa Major]).

## 詞彙學習（漢羅/POJ/KIP/華語/English）
- 【星爆發星系】chheⁿ-po̍k-hoat seng-hē/tshenn-po̍k-huat sing-hē/星爆星系/starburst galaxy
- 【大管薰星系】Tōa-kóng-hun seng-hē/Tuā-kóng-hun sing-hē/雪茄星系/Cigar Galaxy
- 【超級星系風】chhiau-kip seng-hē-hong/tshiau-kip sing-hē-hong/超級星系風/supergalactic wind
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【粒子風】lia̍p-chú-hong/lia̍p-tsú-hong/粒子風/particle wind
- 【星際媒介物】seng-chè mûi-kài-bu̍t/sing-tsè muî-kài-bu̍t/星際介質/interstellar medium
- 【水素離子】chúi-sò͘ lī-chú/tsuí-sòo lī-tsú/離子氫/ionized hydrogen
- 【雲絲】hûn-si/hûn-si/絲狀結構/filament
- 【大熊座】Tāi-hîm-chō/Tāi-hîm-tsō/大熊座/Ursa Major

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[M82]:https://en.wikipedia.org/wiki/Messier_82
[starburst galaxy]:https://en.wikipedia.org/wiki/Starburst_galaxy
[recent pass]:https://apod.nasa.gov/apod/ap160203.html
[spiral]:https://apod.nasa.gov/apod/spiral_galaxies.html
[M81]:https://apod.nasa.gov/apod/ap210312.html
[expanding gas]:https://youtu.be/WOLUDpYhzp0?t=34
[Evidence]:https://ui.adsabs.harvard.edu/abs/1999ApJ...523..575L/abstract
[particle winds]:https://science.nasa.gov/science-news/news-articles/effects-of-the-solar-wind
[superwind]:http://ned.ipac.caltech.edu/level5/March01/Heckman/frames.html
[thought to originate]:https://ui.adsabs.harvard.edu/abs/2019PASJ...71...87Y/abstract
[similar in size]:https://www.jstor.org/stable/26058972
[featured photographic mosaic]:https://www.instagram.com/p/CvIxl-4SVbs/
[specific color]:https://en.wikipedia.org/wiki/H-alpha
[hydrogen]:https://en.wikipedia.org/wiki/Hydrogen
[light year]:https://spaceplace.nasa.gov/light-year/
[Cigar Galaxy]:https://apod.nasa.gov/apod/ap040601.html
[infrared]:https://coolcosmos.ipac.caltech.edu/page/what_is_infrared
[telescope]:https://www.howstuffworks.com/telescope.htm
[towards]:https://apod.nasa.gov/apod/ap110624.html
[constellation]:https://spaceplace.nasa.gov/constellations/
[Ursa Major]:https://en.wikipedia.org/wiki/Ursa_Major

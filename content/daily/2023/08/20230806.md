  ---
title: SN 1006：Hubble 翕--ê 超新星彩帶
date: 2023-08-06
publishdate: 2023-08-06T11:45:00+0800
tags: [free2share, SN 1006, 超新星, 超新星殘骸, 客星, 豺狼座, 金星, 衝擊波前]
hero: https://apod.nasa.gov/apod/fap/image/2308/SN1006_Hubble_960.jpg
summary: 是啥物創作這條特別 ê 太空彩帶？這个答案是：
---

{{% apod %}}

- 原始文章：[SN 1006: A Supernova Ribbon from Hubble](https://apod.nasa.gov/apod/ap230806.html)
- 影像來源：[NASA](https://www.nasa.gov/), [ESA](https://www.esa.int), [Hubble Heritage](https://hubblesite.org/images/hubble-heritage) ([STScI](https://www.stsci.edu/)/[AURA](https://www.aura-astronomy.org/)); 感謝：[W. Blair](https://physics-astronomy.jhu.edu/directory/william-blair/) et al. ([JHU](https://physics-astronomy.jhu.edu/))
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clm8s7uuy02xe01z3brvaddux" >}}

## [漢羅] SN 1006：Hubble 翕--ê 超新星彩帶
是啥物創作這條特別 ê 太空彩帶？
這个答案是：一擺上 [激烈 ê 爆炸][violent explosions]。這古早時代 ê 人嘛捌 [看過][witnessed]。
西元 1006 ê 時陣，[豺狼座][Lupus] 內底有一粒 [恆星爆炸][stellar explosion]，伊 ê 光行到咱地球，tī 咱天頂變做一粒「客星」。
伊 tī 天頂有超過 2 年 ê 時間，是比 [金星][Venus] 閣較光。
這粒超新星這馬 ê 編號是 [SN 1006][SN 1006]，tī 7000 光年遠 ê 所在，而且伊留足濟超新星殘骸落來。
這寡殘骸 [湠甲愈來愈開][continues to expand]，到今是變甲愈來愈暗。
[這張相片][Pictured here] 是這个超新星 [殘骸][remnant] [湠開][expanding supernova] ê 一部份，主要是一重 [薄薄][thin]、向外徙動 ê [衝擊波][shock]前，kā 四箍圍仔氣體 ê 溫度變懸、離子化。
是講 [超新星殘骸 SN 1006][supernova remnant SN 1006] 這馬 ê 直徑差不多是 60 [光年][light years] 長。

## [POJ] SN 1006: Hubble hip--ê Chhiau-sin-seng Chhái-tòa
Sī siáⁿ-mih chhòng-chok chit tiâu te̍k-pa̍t ê thài-khong chhái-tòa?
Chit-ê tap-àn sī: Chi̍t-pái siōng kek-lia̍t ê po̍k-chà.
Che kó͘-chá sî-tāi ê lâng mā bat khòaⁿ--kòe.
Se-goân 1006 ê sî-chūn, Chhâi-lông-chō lāi-té ū chi̍t-lia̍p hêng-chhiⁿ po̍k-chà, i ê kng kiâⁿ kàu lán Tē-kiû, tī lán thiⁿ-téng piàn-chò chi̍t-lia̍p “kheh chheⁿ”.
I tī thiⁿ-téng ū chhiau-kòe 2 nî ê sî-kan, sī pí Kim-chheⁿ koh-khah kng.
Chit lia̍p chhiau-sin-seng chit-má ê pian-hō sī SN 1006, tī 7000 kng-nî hn̄g ê só͘-chāi, jî-chhiáⁿ i lâu chiok chē chhiau-sin-seng chân-hâi lo̍h-lâi.
Chit kóa chân-hâi thòaⁿ kah lú-lâi-lú khui, kàu-taⁿ sī piàn-kah lú-lâi-lú àm.
Chit-tiuⁿ siòng-phìⁿ sī chit-ê chhiau-sin-seng chân-hâi thòaⁿ-khui ê chi̍t-pō͘-hūn, chú-iàu sī chi̍t têng po̍h-po̍h, hiòng gōa sóa-tāng ê chhiong-kek pho-chêng, kā sì-kho͘-ûi-á khì-thé ê un-tō͘ piàn koân, lî-chú-hòa.
Sī-kóng chhiau-sin-seng chân-hâi SN 1006 chit-má ê ti̍t-kèng chha-put-to sī 60 kng-nî tn̂g.

## [KIP] SN 1006: Hubble hip--ê Tshiau-sin-sing Tshái-tuà
Sī siánn-mih tshòng-tsok tsit tiâu ti̍k-pa̍t ê thài-khong tshái-tuà?
Tsit-ê tap-àn sī: Tsi̍t-pái siōng kik-lia̍t ê po̍k-tsà.
Tse kóo-tsá sî-tāi ê lâng mā bat khuànn--kuè.
Se-guân 1006 ê sî-tsūn, Tshâi-lông-tsō lāi-té ū tsi̍t-lia̍p hîng-tshinn po̍k-tsà, i ê kng kiânn kàu lán Tē-kiû, tī lán thinn-tíng piàn-tsò tsi̍t-lia̍p “kheh tshenn”.
I tī thinn-tíng ū tshiau-kuè 2 nî ê sî-kan, sī pí Kim-tshenn koh-khah kng.
Tsit lia̍p tshiau-sin-sing tsit-má ê pian-hō sī SN 1006, tī 7000 kng-nî hn̄g ê sóo-tsāi, jî-tshiánn i lâu tsiok tsē tshiau-sin-sing tsân-hâi lo̍h-lâi.
Tsit kuá tsân-hâi thuànn kah lú-lâi-lú khui, kàu-tann sī piàn-kah lú-lâi-lú àm.
Tsit-tiunn siòng-phìnn sī tsit-ê tshiau-sin-sing tsân-hâi thuànn-khui ê tsi̍t-pōo-hūn, tsú-iàu sī tsi̍t tîng po̍h-po̍h, hiòng guā suá-tāng ê tshiong-kik pho-tsîng, kā sì-khoo-uî-á khì-thé ê un-tōo piàn kuân, lî-tsú-huà.
Sī-kóng tshiau-sin-sing tsân-hâi SN 1006 tsit-má ê ti̍t-kìng tsha-put-to sī 60 kng-nî tn̂g.

## [English] SN 1006: A Supernova Ribbon from Hubble
What created this unusual space ribbon?
The answer: one of the most [violent explosions][violent explosions] ever [witnessed][witnessed] by ancient humans.
Back in the year 1006 AD, light reached Earth from a [stellar explosion][stellar explosion] in the constellation of the Wolf ([Lupus][Lupus]), creating a "guest star" in the sky that appeared brighter than [Venus][Venus] and lasted for over two years.
The supernova, now cataloged at [SN 1006][SN 1006], occurred about 7,000 light years away and has left a large remnant that [continues to expand][continues to expand] and fade today.
[Pictured here][Pictured here] is a small part of that [expanding supernova][expanding supernova] [remnant][remnant] dominated by a [thin][thin] and outwardly moving [shock][shock] front that heats and ionizes surrounding ambient gas.
The [supernova remnant SN 1006][supernova remnant SN 1006] now has a diameter of nearly 60 [light years][light years].

## 詞彙學習

|漢羅|POJ|KIP|華語|English|
|-|-|-|-|-|
|SN 1006|SN it-khòng-khòng-lio̍k|SN it-khòng-khòng-lio̍k|SN 1006|SN 1006|
|超新星|chhiau-sin-seng|tshiau-sin-sing|超新星|supernova|
|超新星殘骸|chhiau-sin-seng chân-hâi|tshiau-sin-sing tsân-hâi|超新星殘骸|supernova remnant|
|客星|kheh-chheⁿ|kheh-tshenn|客星|guest star|
|豺狼座|Châi-lông-chō|Tsâi-lông-tsō|豺狼座|Lupus|
|金星|Kim-chheⁿ|Kim-tshenn|金星|Venus|
|衝擊波前|chhiong-kek pho-chiân|tshiong-kik pho-tsiân|衝擊波前|shock front|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[violent explosions]:https://en.wikipedia.org/wiki/Supernova
[witnessed]:https://www.sadanduseless.com/wp-content/uploads/2018/11/funny-suprised-cat2.jpg
[stellar explosion]:https://youtu.be/BukKR_41r9g
[Lupus]:https://en.wikipedia.org/wiki/Lupus_(constellation)
[Venus]:https://apod.nasa.gov/apod/ap230306.html
[SN 1006]:https://en.wikipedia.org/wiki/SN_1006
[continues to expand]:https://en.wikipedia.org/wiki/SN_1006#/media/File:SN_1006_Remnant_Expansion_Comparison.jpeg
[Pictured here]:https://hubblesite.org/contents/media/images/2008/22/2351-Image.html
[expanding supernova]:https://apod.nasa.gov/apod/ap140712.html
[remnant]:http://hubblesite.org/newscenter/archive/releases/2008/22/image/b/
[thin]:https://apod.nasa.gov/apod/ap030317.html
[shock]:https://apod.nasa.gov/apod/ap220522.html
[supernova remnant SN 1006]:https://youtu.be/hAMIqzvpZDc
[light years]:https://spaceplace.nasa.gov/light-year/en/

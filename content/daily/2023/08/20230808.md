---
title: 月娘 拄 木星
date: 2023-08-08
publishdate: 2023-08-08T11:45:00+0800
tags: [木星, 月木合相, 地球反照光, 對角線, 加利略衛星, 木衛四 Callisto, 木衛三 Ganymede, 木衛一 Io, 木衛二 Europa, 機器人太空船 Juno, 過度感光, 角度差]
hero: https://apod.nasa.gov/apod/image/2308/MoonsJupiter_Coy_960_annotated.jpg
summary: 月娘下底彼个是啥毋？是木星，kah 伊上大粒 ê 衛星。
categories: [podcast]
vocals: [阿錕]
---

{{% apod %}}

- 原始文章：[Moon Meets Jupiter](https://apod.nasa.gov/apod/ap230808.html)
- 影像來源 kah 版權：[Jordi L. Coy](https://www.instagram.com/astrocoy_/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clmc6x8ss04j101z32j4me7cx" >}}

## [漢羅] 月娘 拄 木星
月娘下底彼个是啥毋？
是木星，kah 伊上大粒 ê 衛星。
六月中 ê 時陣，全世界 ê [觀星者][skygazers] 攏 leh 欣賞 月木合相，彼陣 [月娘][Earth's Moon] ùi 木星面頭前行過。
[這張][featured image] 是 tī [西班牙][Spain] [Morón de la Frontera][Morón de la Frontera] 翕--ê 孤張感光相片。
倒爿 ê 月眉，去予日光照甲過度感光。
正爿是月球 ê 暗暝，是 [地球反照光][Earthshine] 照--ê。
月球下底 ùi 正爿排到倒爿 ê 對角線，是足光 ê 木星大粒衛星，加利略衛星：[木衛四 Callisto][Callisto]、[木衛三 Ganymede][Ganymede]、[木衛一 Io][Io]（真歹看著，因為伊傷倚木星矣）kah [木衛二 Europa][Europa 1]。
[實際上][In fact]，Callisto，Ganymede，kah Io 攏比咱 ê 月球較大，干焦 [Europa][Europa 2] 較細。
[NASA ê][NASA's] 機器人太空船 [Juno][Juno] 這馬當 leh [踅 木星行][orbiting Jupiter]，而且伊 tī 一禮拜前才 [近距離飛過 Io][close pass near Io]。
你下暗若是 [攑頭看][look up] [夜空][night sky tonight]，你會閣看著兩粒足光 ê 天體。
In tī 天頂 ê 角度差是足細--ê，因為 [下暗][tonight] 又閣是另外一擺 ê [月木合相][Moon-Jupiter conjunction] 矣。

## [POJ] Goe̍h-niû tú Bo̍k-chheⁿ
Goe̍h-niû ē-té hit-ê sī siáⁿ-mi̍h?
Sī Bo̍k-chheⁿ, kah i siōng tōa-lia̍p ê ūi-chheⁿ.
La̍k ge̍h-tiong ê sî-chūn, choân-sè-kài ê koan-seng-chiá lóng leh him-sióng Goe̍h Bo̍k ha̍p-siòng, hit-chūn Goe̍h-niû ùi Bo̍k-chheⁿ bīn-thâu-chêng kiâⁿ-kòe.
Chit-tiuⁿ sī tī Se-pan-gâ Morón de la Frontera hip--ê ko͘-tiuⁿ kám-kng siòng-phìⁿ.
Tò-pêng ê goe̍h-bâi, khì hō͘ ji̍t-kng chiò kah kòe-tō͘ kám-kng.
Chiàⁿ-pêng sī Goe̍h-kiû ê àm-mî, sī Tē-kiû hoán-chiò-kng chiò--ê.
Goe̍h-kiû ē-té ùi chiàⁿ-pêng pâi kàu tò-pêng ê tùi-kak-sòaⁿ, sī chiok kng ê Bo̍k-chheⁿ tōa-lia̍p ūi-chheⁿ, Ka-lī-lioh ūi-chheⁿ: Bo̍k-ūi-sù Callisto, Bo̍k-ūi-sam Ganymede, Bo̍k-ūi-it Io (chin pháiⁿ khòaⁿ-tio̍h, in-ūi i siuⁿ óa Bo̍k-chheⁿ --ah) kah Bo̍k-ūi-jī Europa.
Si̍t-chè-siōng, Callisto, Ganymede, kah Io lóng pí lán ê Goe̍h-kiû khah tōa, kan-na Europa khah sè.
NASA ê ke-khì-lâng thài-khong-chûn Juno chit-má tng leh se̍h Bo̍k-chheⁿ kiâⁿ, jî-chhiáⁿ I tī chi̍t lé-pài chêng chiah kīn kū-lī poe-kòe Io.
Lí e-àm nā-sī gia̍h-thâu khòaⁿ iā-khong, lí ē koh khòaⁿ-tio̍h nn̄g-lia̍p chiok kng ê thian-thé.
In tī thiⁿ-téng ê kak-tō͘-chha sī chiok sè--ê, in-ūi e-àm iū koh sī lēng-gōa chi̍t-pái ê Goe̍h Bo̍k ha̍p-siòng--ah.

## [KIP] Gue̍h-niû tú Bo̍k-tshenn
Gue̍h-niû ē-té hit-ê sī siánn-mi̍h?
Sī Bo̍k-tshenn, kah i siōng tuā-lia̍p ê uī-tshenn.
La̍k ge̍h-tiong ê sî-tsūn, tsuân-sè-kài ê kuan-sing-tsiá lóng leh him-sióng Gue̍h Bo̍k ha̍p-siòng, hit-tsūn Gue̍h-niû uì Bo̍k-tshenn bīn-thâu-tsîng kiânn-kuè.
Tsit-tiunn sī tī Se-pan-gâ Morón de la Frontera hip--ê koo-tiunn kám-kng siòng-phìnn.
Tò-pîng ê gue̍h-bâi, khì hōo ji̍t-kng tsiò kah kuè-tōo kám-kng.
Tsiànn-pîng sī Gue̍h-kiû ê àm-mî, sī Tē-kiû huán-tsiò-kng tsiò--ê.
Gue̍h-kiû ē-té uì tsiànn-pîng pâi kàu tò-pîng ê tuì-kak-suànn, sī tsiok kng ê Bo̍k-tshenn tuā-lia̍p uī-tshenn, Ka-lī-lioh uī-tshenn: Bo̍k-uī-sù Callisto, Bo̍k-uī-sam Ganymede, Bo̍k-uī-it Io (tsin pháinn khuànn-tio̍h, in-uī i siunn uá Bo̍k-tshenn --ah) kah Bo̍k-uī-jī Europa.
Si̍t-tsè-siōng, Callisto, Ganymede, kah Io lóng pí lán ê Gue̍h-kiû khah tuā, kan-na Europa khah sè.
NASA ê ke-khì-lâng thài-khong-tsûn Juno tsit-má tng leh se̍h Bo̍k-tshenn kiânn, jî-tshiánn I tī tsi̍t lé-pài tsîng tsiah kīn kū-lī pue-kuè Io.
Lí e-àm nā-sī gia̍h-thâu khuànn iā-khong, lí ē koh khuànn-tio̍h nn̄g-lia̍p tsiok kng ê thian-thé.
In tī thinn-tíng ê kak-tōo-tsha sī tsiok sè--ê, in-uī e-àm iū koh sī līng-guā tsi̍t-pái ê Gue̍h Bo̍k ha̍p-siòng--ah.

## [English] Moon Meets Jupiter
What's that below the Moon?
Jupiter -- and its largest moons.
Many [skygazers][skygazers] across planet Earth enjoyed the close conjunction of [Earth's Moon][Earth's Moon] passing nearly in front of Jupiter in mid-June.
The [featured image][featured image] is a single exposure of the event taken from [Morón de la Frontera][Morón de la Frontera], [Spain][Spain].
The sunlit lunar crescent on the left is overexposed, while the Moon's night side, on the right, is only faintly illuminated by [Earthshine][Earthshine].
Lined up diagonally below the Moon, left to right, are Jupiter's bright Galilean satellites: [Callisto][Callisto], [Ganymede][Ganymede], [Io][Io] (hard to see as it is very near to Jupiter), and [Europa][Europa 1].
[In fact][In fact], Callisto, Ganymede, and Io are larger than Earth's Moon, while [Europa][Europa 2] is only slightly smaller.
[NASA's][NASA's] robotic spacecraft [Juno][Juno] is currently [orbiting Jupiter][orbiting Jupiter] and made a [close pass near Io][close pass near Io] only a week ago.
If you [look up][look up] in the [night sky tonight][night sky tonight], you will again see two of the brightest objects angularly close together -- because [tonight][tonight] is another [Moon-Jupiter conjunction][Moon-Jupiter conjunction].

## 詞彙學習（漢羅/POJ/KIP/華語/English）
- 【木星】Bo̍k-chheⁿ/Bo̍k-tshenn/木星/Jupiter
- 【月木合相】Goe̍h Bo̍k ha̍p-siòng/Gue̍h Bo̍k ha̍p-siòng/月木合相/Moon-Jupiter conjunction
- 【地球反照光】Tē-kiû hoán-chiò-kng/Tē-kiû huán-tsiò-kng/地球反照光/earthshine
- 【對角線】tùi-kak-sòaⁿ/tuì-kak-suànn/對角線/diagonal
- 【加利略衛星】Ka-lī-lio̍h ūi-chheⁿ/Ka-lī-lio̍h uī-tshenn/加利略衛星/Galilean satellites
- 【木衛四 Callisto】Bo̍k-ūi-sù Callisto/Bo̍k-uī-sù Callisto/木衛四卡利斯多/Callisto
- 【木衛三 Ganymede】Bo̍k-ūi-sam Ganymede/Bo̍k-uī-sam Ganymede/木衛三蓋尼米德/Ganymede
- 【木衛二 Europa】Bo̍k-ūi-jī Europa/Bo̍k-uī-jī Europa/木衛二歐羅巴/Europa
- 【木衛一 Io】Bo̍k-ūi-it Io/Bo̍k-uī-it Io/木衛一埃歐/Io
- 【機器人太空船 Juno】ke-khì-lâng thài-khong-chûn Juno/ke-khì-lâng thài-khong-tsûn Juno/機器人太空船朱諾/robotic spacecraft Juno
- 【過度感光】kòe-tō͘ kám-kng/kuè-tōo kám-kng/曝光過度/overexpose
- 【角度差】kak-tō͘-chha/kak-tōo-tsha/角度差/angular separation

{{% /apod %}}
[An-Li Tsai]: thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[skygazers]:https://earthsky.org/todays-image/best-photos-moon-and-jupiter-june-2023/
[Earth's Moon]:https://apod.nasa.gov/apod/ap220612.html
[featured image]:https://www.instagram.com/p/Ct_1FUlIP-F/
[Morón de la Frontera]:https://youtu.be/mUgmGprvNHw
[Spain]:https://en.wikipedia.org/wiki/Spain
[Earthshine]:https://apod.nasa.gov/apod/ap120324.html
[Callisto]:https://solarsystem.nasa.gov/moons/jupiter-moons/callisto/overview/
[Ganymede]:https://solarsystem.nasa.gov/moons/jupiter-moons/ganymede/overview/
[Io]:https://solarsystem.nasa.gov/moons/jupiter-moons/io/overview/
[Europa 1]:https://solarsystem.nasa.gov/moons/jupiter-moons/europa/overview/
[In fact]:https://www.esa.int/Science_Exploration/Space_Science/Juice
[Europa 2]:https://apod.nasa.gov/apod/ap120524.html
[NASA's]:https://www.nasa.gov/
[Juno]:https://www.nasa.gov/mission_pages/juno/main/index.html
[orbiting Jupiter]:https://apod.nasa.gov/apod/ap220828.html
[close pass near Io]:https://www.jpl.nasa.gov/news/nasas-juno-is-getting-ever-closer-to-jupiters-moon-io
[look up]:https://www.warrenphotographic.co.uk/photography/bigs/32253-Tabby-kitten-looking-up-white-background.jpg
[night sky tonight]:https://solarsystem.nasa.gov/skywatching/whats-up/
[tonight]:https://in-the-sky.org/news.php?id=20230808_20_100
[Moon-Jupiter conjunction]:https://apod.nasa.gov/apod/ap190902.html

---
title: 來介紹 Nishimura 彗星
date: 2023-08-21
publishdate: 2023-08-21T11:45:00+0800
tags: [西村彗星, Nishimura 彗星, C/2023 P1 Nishimura, 水星, 彗鬚, 彗尾, 彗核, 內太陽系, 視角度]
hero: https://apod.nasa.gov/apod/image/2308/CometNishimura_Bartlett_1080.jpg
summary: Nishimura 彗星敢會光甲咱會使直接用目睭看著？
---

{{% apod %}}

- 原始文章：[Introducing Comet Nishimura](https://apod.nasa.gov/apod/ap230821.html)
- 影像來源 kah 版權：[Dan Bartlett](https://www.astrobin.com/users/h2ologg/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 來介紹 Nishimura 彗星
Nishimura 彗星敢會光甲咱會使直接用目睭看著？
一般講來，彗星 ê 預測是足困難--ê，無人知影伊未來會按怎。
毋過這馬這个時期應該是會使臆看覓 leh。
這粒彗星是 10 工前 Hideo Nishimura 用一般 ê 數位 kha-mé-lah 開 30 秒 ê 感光時間翕了後 [揣著--ê][discovered]。
Ùi 彼陣開始，這粒 [C/2023 P1 Nishimura][C/2023 P1 Nishimura] 彗星就愈來愈光，而且伊 ê 路線應該是會飛到 內[太陽系][Solar System]。
等這粒彗星飛倚太陽 ê 時陣，[伊一定會變甲足光--ê][intensify and possibly become]。
而且咱真有可能 tī 9 月初 ê 時陣，直接用目睭看著伊。
毋過有一个問題，時到 [這粒彗星][the comet] ê 視角度會 kah 太陽傷倚，按呢咱干焦會當 tī [日出 抑是 日落 前後][near sunset or sunrise] 看著伊。
這粒彗星會行到 [水星][planet Mercury] 軌道內底，[kah 太陽是足倚--ê][close to the Sun]。
按呢伊 ê 彗核真有可能會 [崩去][break up]。
[這張相片][Pictured] ê Nishimura 彗星 是 3 工前 tī [美國][USA] [加州][California] ê [六月湖][June Lake] 翕--ê，有翕著青色 ê 彗鬚 kah 狹狹 ê 彗尾。

## [POJ] Lâi kài-siāu Nishimura Hūi-chheⁿ
Nishimura Hūi-chheⁿ kám-ē kng kah lán ē-sái ti̍t-chiap iōng ba̍k-chiu khòaⁿ-tio̍h?
It-poaⁿ kóng-lâi, hūi-chheⁿ ê ū-chhek sī chiok khùn-lân--ê, bô-lâng chai-iáⁿ i bī-lâi ē án-chóaⁿ.
M̄-koh chit-má chit-ê sî-kî eng-kai sī ē-sái ioh khòaⁿ-māi leh.
Chit lia̍p hūi-chheⁿ sī 10 kang chêng Hideo Nishimura iōng it-poaⁿ ê sò͘-ūi kha-mé-lah khui 30 bió ê kám kng sî-kan hip liáu-āu chhōe-tio̍h--ê.
Ùi hit-chūn khai-sí, chi̍t-lia̍p C/2023 P1 Nishimura hūi-chheⁿ to̍h lú-lâi-lú kng, jî-chhiáⁿ i ê lō͘-sòaⁿ èng-kai sī ē poe-kàu Lōe Thài-iông-hē.
Tán chit lia̍p hūi-chheⁿ poe óa Thài-iông ê sî-chūn, i it-tēng ē piàn-kah chiok kng--ê.
Jî-chhiáⁿ lán chin ū khó-lêng tī 9 goe̍h-chhe ê sî-chūn, ti̍t-chiap iōng ba̍k-chiu khòaⁿ-tio̍h i.
M̄-koh ū chi̍t-ê būn-tê, sî-kàu chit lia̍p hūi-chheⁿ ê sī-kak-tō͘ ē kah Thài-iông siuⁿ óa, án-ne lán kan-na ē-tàng tī ji̍t-chhut ia̍h-sī ji̍t-lo̍h chêng-āu khòaⁿ-tio̍h i.
Chit lia̍p hūi-chheⁿ ē kiâⁿ kàu Chúi-chheⁿ kúi-tō lāi-té, kah Thài-iông sī chiok óa--ê.
Án-ne i ê hūi-he̍k chin ū khó-lêng ē pang--khì.
Chit-tiuⁿ siòng-phìⁿ ê Nishimura hūi-chheⁿ sī 3 kang chêng tī Bí-kok Ka-chiu ê La̍k-goe̍h-ô͘ hip--ê, ū hip-tio̍h chheⁿ-sek ê hūi-chhiu kah e̍h-e̍h ê hūi-bóe.

## [KIP] Lâi kài-siāu Nishimura Huī-tshenn
Nishimura Huī-tshenn kám-ē kng kah lán ē-sái ti̍t-tsiap iōng ba̍k-tsiu khuànn-tio̍h?
It-puann kóng-lâi, huī-tshenn ê ū-tshik sī tsiok khùn-lân--ê, bô-lâng tsai-iánn i bī-lâi ē án-tsuánn.
M̄-koh tsit-má tsit-ê sî-kî ing-kai sī ē-sái ioh khuànn-māi leh.
Tsit lia̍p huī-tshenn sī 10 kang tsîng Hideo Nishimura iōng it-puann ê sòo-uī kha-mé-lah khui 30 bió ê kám kng sî-kan hip liáu-āu tshuē-tio̍h--ê.
Uì hit-tsūn khai-sí, tsi̍t-lia̍p C/2023 P1 Nishimura huī-tshenn to̍h lú-lâi-lú kng, jî-tshiánn i ê lōo-suànn ìng-kai sī ē pue-kàu Luē Thài-iông-hē.
Tán tsit lia̍p huī-tshenn pue uá Thài-iông ê sî-tsūn, i it-tīng ē piàn-kah tsiok kng--ê.
Jî-tshiánn lán tsin ū khó-lîng tī 9 gue̍h-tshe ê sî-tsūn, ti̍t-tsiap iōng ba̍k-tsiu khuànn-tio̍h i.
M̄-koh ū tsi̍t-ê būn-tê, sî-kàu tsit lia̍p huī-tshenn ê sī-kak-tōo ē kah Thài-iông siunn uá, án-ne lán kan-na ē-tàng tī ji̍t-tshut ia̍h-sī ji̍t-lo̍h tsîng-āu khuànn-tio̍h i.
Tsit lia̍p huī-tshenn ē kiânn kàu Tsuí-tshenn kuí-tō lāi-té, kah Thài-iông sī tsiok uá--ê.
Án-ne i ê huī-hi̍k tsin ū khó-lîng ē pang--khì.
Tsit-tiunn siòng-phìnn ê Nishimura huī-tshenn sī 3 kang tsîng tī Bí-kok Ka-tsiu ê La̍k-gue̍h-ôo hip--ê, ū hip-tio̍h tshenn-sik ê huī-tshiu kah e̍h-e̍h ê huī-bué.

## [English] Introducing Comet Nishimura
Will Comet Nishimura become visible to the unaided eye?
Given the unpredictability of comets, no one can say for sure, but it currently seems like a good bet.
The comet was [discovered][discovered] only ten days ago by Hideo Nishimura during 30-second exposures with a standard digital camera.
Since then, [C/2023 P1 Nishimura][C/2023 P1 Nishimura] has increased in brightness and its path across the inner [Solar System][Solar System] determined.
As the comet dives toward the Sun, it will surely continue to [intensify and possibly become][intensify and possibly become] a naked-eye object in early September.
A problem is that [the comet][the comet] will also be angularly near the Sun, so it will only be possible to see it [near sunset or sunrise][near sunset or sunrise].
The comet will get so [close to the Sun][close to the Sun] -- inside the orbit of [planet Mercury][planet Mercury] -- that its nucleus may [break up][break up].
[Pictured][Pictured], Comet Nishimura was imaged three days ago from [June Lake][June Lake], [California][California], [USA][USA] while sporting a green coma and a thin tail.

## 詞彙學習（漢羅/POJ/KIP/華語/English）
- 【Nishimura 彗星】Nishimura hūi-chhiⁿ/Nishimura huī-tshinn/西村彗星/Comet Nishimura
- 【C/2023 P1 Nishimura】C jī-khòng-jī-sam P-one Nishimura/C jī-khòng-jī-sam P-one Nishimura/ C/2023 P1 Nishimura / C/2023 P1 Nishimura
- 【水星】Chúi-chheⁿ/Tsuí-tshenn/水星/Mercury
- 【彗鬚】hūi-chhiu/huī-tshiu/彗髮/coma
- 【彗尾】hūi-bóe/huī-bué/彗尾/comet's tail
- 【彗核】hūi-he̍k/huī-hi̍k/彗核/comet's nucleus
- 【內太陽系】Lōe Thài-iông-hē/Luē Thài-iông-hē/內太陽系/Inner Solar System
- 【視角度】sī-kak-tō͘/sī-kak-tōo/視角/angularly

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[discovered]:http://www.cbat.eps.harvard.edu/iau/cbet/005200/CBET005285.txt
[C/2023 P1 Nishimura]:https://www.universetoday.com/162802/comet-p1-nishimura-could-be-bright-over-the-next-few-weeks/
[Solar System]:https://solarsystem.nasa.gov/solar-system/our-solar-system/in-depth/
[intensify and possibly become]:http://aerith.net/comet/catalog/2023P1/2023P1.html
[the comet]:https://earthsky.org/tonight/new-comet-c-2023-p1-nishimura-bright-august-september-october-2023/
[near sunset or sunrise]:https://m.media-amazon.com/images/I/61MnQVQct8L._AC_UF894,1000_QL80_.jpg
[close to the Sun]:https://www.facebook.com/photo?fbid=700742702067209&set=a.419550426853106
[planet Mercury]:https://spaceplace.nasa.gov/all-about-mercury/
[break up]:https://apod.nasa.gov/apod/ap200416.html
[Pictured]:https://www.astrobin.com/t57un4/B/
[June Lake]:https://youtu.be/upj8BRfn0yU
[California]:https://en.wikipedia.org/wiki/California
[USA]:https://en.wikipedia.org/wiki/United_States

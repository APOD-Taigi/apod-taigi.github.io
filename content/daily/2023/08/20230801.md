---
title: 太陽日珥怪獸
date: 2023-08-01
publishdate: 2023-08-01T11:45:00+0800
tags: [日珥, 太陽絲, 太陽烏子, 太陽活跳區, 太陽極大期, 水素, 雲煙, 磁場, 太陽鬚]
hero: https://apod.nasa.gov/apod/fap/image/2308/SunMonster_Wenz_960.jpg
summary: 這寡活 tī 太陽 ê 怪獸 kah 咱是無仝款。In 是比咱地球閣較大，而且是比茶鈷閣較燒 ê 氣體組成--ê。
categories: [podcast]
vocals: [阿錕]
---

{{% apod %}}

- 原始文章：[Monster Solar Prominence](https://apod.nasa.gov/apod/ap230801.html)
- 影像來源 kah 版權：[Mike](mailto:cwenz@comcast.net) [Wenz](http://www.theskyscrapers.org/mike-wenz)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "cllzijz7l02jq01xa9dt3bfp3" >}}

## [漢羅] 太陽日珥怪獸
這寡活 tī 太陽 ê 怪獸 kah 咱是無仝款。
In 是比咱[地球][Earth] 閣較大，而且是比 [茶鈷][teapot] 閣較燒 ê 氣體組成--ê。
In 無目睭，毋過這个時期有足濟 [太陽鬚][many tentacles]。
In [浮][float] tī 太陽表面。
一般講來，in ê 形體是沓沓仔改變，差不多 1 個月左右就會 [tī 太陽表面消失去][fade back onto the Sun]。
是講有當時仔，in 會 [忽然間爆發][suddenly explode]，向太陽系 [放出高能粒子][unleash energetic particles]，這會攻擊地球。
相片是差不多 2 禮拜前翕--ê [超大型日珥][huge solar prominence]，這是 [水素發--出 ê 光][light of hydrogen]。
這是 tī [美國][USA] [Arizona 州][Arizona] [Gilbert][Gilbert] ê 一台細台望遠鏡翕--ê。
這款 [怪][monster][物][esque] 形 ê 氣體雲煙，是太陽表面一直 tī 遐、毋過 [一直 leh 變化 ê 磁場][ever-changing magnetic field] kā 扞--leh。
咱 ê 太陽是愈來愈倚 2025 年 ê [太陽極大期][solar maximum]，所以 [伊目前 ê 活動力是足強--ê][active Sun]，會繼續出現足濟 [日珥][prominences]、[太陽絲][filaments]、[太陽烏子][sunspots]、kah [大型活跳區][large active regions]。

## [POJ] Thài-iâng Ji̍t-ní Koài-siù
Chit-kóa oa̍h tī Thài-iông ê koài-siù kah lán sī bô kāng-khoán.
In sī pí lán Tē-kiû koh-khah tōa, jî-chhiáⁿ sī pí tê-kó͘ koh-khah sio ê khì-thé cho͘-sêng--ê.
In bô ba̍k-chiu, m̄-koh chit-ê sî-kî ū chiok chē thài-iông-chhiu.
In phû tī Thài-iông piáu-bīn.
It-poaⁿ kóng-lâi, in ê hêng-thé sī tau̍h-tau̍h-á kái-piàn, chha-put-to 1 kò goe̍h chó-iū tō ē tī Thài-iông piáu-bīn siau-sit--khì.
Sī-kóng ū-tang-sî-á, in ē hut-jiân-kan po̍k-hoat, hiòng Thài-iông-hē pàng-chhut ko-lêng lia̍p-chú, che ē kong-kek Tē-kiû.
Siòng-phìⁿ sī chha-put-to 2 lé-pài chêng hip--ê chhiau-tōa-hêng ji̍t-ní, che-sī chúi-sò͘ hoat--chhut ê kng.
Che-sī tī Bí-kok Arizona chiu Gilbert ê chi̍t-tâi sè-tâi bōng-oán-kiàⁿ hip--ê.
Chit-khoán koài-bu̍t hêng ê khì-thé hûn-ian, sī Thài-iông piáu-bīn it-ti̍t tī-hiah, m̄-koh it-ti̍t leh piàn-hòa ê chû-tiûⁿ kā hōaⁿ--leh.
Lán ê Thài-iông sī lú-lâi-lú-óa 2025 nî ê Thài-iông ke̍k tōa kî, só͘-í i bo̍k-chiân ê oa̍h-tōng-le̍k sī chiok kiông--ê, ē kè-sio̍k chhut-hiān chiok chē ji̍t-ní, thài-iông-si, thài-iông-o͘-chú, kah tōa-hêng oa̍h-thiàu-khu.

## [KIP] Thài-iâng Ji̍t-ní Kuài-siù
Tsit-kuá ua̍h tī Thài-iông ê kuài-siù kah lán sī bô kāng-khuán.
In sī pí lán Tē-kiû koh-khah tuā, jî-tshiánn sī pí tê-kóo koh-khah sio ê khì-thé tsoo-sîng--ê.
In bô ba̍k-tsiu, m̄-koh tsit-ê sî-kî ū tsiok tsē thài-iông-tshiu.
In phû tī Thài-iông piáu-bīn.
It-puann kóng-lâi, in ê hîng-thé sī ta̍uh-ta̍uh-á kái-piàn, tsha-put-to 1 kò gue̍h tsó-iū tō ē tī Thài-iông piáu-bīn siau-sit--khì.
Sī-kóng ū-tang-sî-á, in ē hut-jiân-kan po̍k-huat, hiòng Thài-iông-hē pàng-tshut ko-lîng lia̍p-tsú, tse ē kong-kik Tē-kiû.
Siòng-phìnn sī tsha-put-to 2 lé-pài tsîng hip--ê tshiau-tuā-hîng ji̍t-ní, tse-sī tsuí-sòo huat--tshut ê kng.
Tse-sī tī Bí-kok Arizona tsiu Gilbert ê tsi̍t-tâi sè-tâi bōng-uán-kiànn hip--ê.
Tsit-khuán kuài-bu̍t hîng ê khì-thé hûn-ian, sī Thài-iông piáu-bīn it-ti̍t tī-hiah, m̄-koh it-ti̍t leh piàn-huà ê tsû-tiûnn kā huānn--leh.
Lán ê Thài-iông sī lú-lâi-lú-uá 2025 nî ê Thài-iông ki̍k tuā kî, sóo-í i bo̍k-tsiân ê ua̍h-tōng-li̍k sī tsiok kiông--ê, ē kè-sio̍k tshut-hiān tsiok tsē ji̍t-ní, thài-iông-si, thài-iông-oo-tsú, kah tuā-hîng ua̍h-thiàu-khu.

## [English] Monster Solar Prominence
The monsters that live on the Sun are not like us.
They are larger than the [Earth][Earth] and made of gas hotter than in any [teapot][teapot].
They have no eyes, but at times, [many tentacles][many tentacles].
They [float][float].
Usually, they slowly change shape and just [fade back onto the Sun][fade back onto the Sun] over about a month.
Sometimes, though, they [suddenly explode][suddenly explode] and [unleash energetic particles][unleash energetic particles] into the Solar System that can attack the Earth.  Pictured is a [huge solar prominence][huge solar prominence] imaged almost two weeks ago in the [light of hydrogen][light of hydrogen].
Captured by a small telescope in [Gilbert][Gilbert], [Arizona][Arizona], [USA][USA], the [monster][monster][esque][esque] plume of gas was held aloft by the ever-present but [ever-changing magnetic field][ever-changing magnetic field] near the surface of the Sun.
Our [active Sun][active Sun] continues to show an [unusually high][unusually high] number of [prominences][prominences], [filaments][filaments], [sunspots][sunspots], and [large active regions][large active regions] as [solar maximum][solar maximum] approaches in 2025.

## 詞彙學習

|漢羅|POJ|KIP|華語|English|
|-|-|-|-|-|
|日珥|ji̍t-ní|ji̍t-ní|日珥|Solar Prominence|
|太陽絲|thài-iông-si|thài-iông-si|太陽絲|filaments|
|太陽鬚|thài-iông-chhiu|thài-iông-tshiu|太陽鬚|tentacles|
|太陽烏子|thài-iông-o͘-chú|thài-iông-oo-tsú|太陽黑子|sunspot|
|太陽活跳區|Thài-iông oa̍h-thiàu-khu|Thài-iông ua̍h-thiàu-khu|太陽活躍區|solar active regions|
|太陽極大期|Thài-iông ke̍k-tōa-kî|Thài-iông ki̍k-tuā-kî|太陽極大期|solar maximum|
|水素|chúi-sò͘|tsuí-sòo|氫|hydrogen|
|雲煙|hûn-ian|hûn-ian|羽狀物|plume|
|磁場|chû-tiûⁿ|tsû-tiûnn|磁場|magnetic field|

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Earth]:https://solarsystem.nasa.gov/planets/earth/overview/
[teapot]:https://apod.nasa.gov/apod/ap211003.html
[many tentacles]:https://en.wikipedia.org/wiki/Tentacle#/media/File:White_abalone_Haliotis_sorenseni.jpg
[float]:https://apod.nasa.gov/apod/ap220130.html
[fade back onto the Sun]:https://apod.nasa.gov/apod/ap180527.html
[suddenly explode]:https://apod.nasa.gov/apod/ap190526.html
[unleash energetic particles]:https://apod.nasa.gov/apod/ap180902.html
[huge solar prominence]:https://apod.nasa.gov/apod/ap220302.html
[light of hydrogen]:https://en.wikipedia.org/wiki/H-alpha
[Gilbert]:https://en.wikipedia.org/wiki/Gilbert,_Arizona
[Arizona]:https://youtu.be/sj13_HK_WUU
[USA]:https://en.wikipedia.org/wiki/United_States
[monster]:https://apod.nasa.gov/apod/ap101018.html
[esque]:https://randomwordgenerator.com/fake-word.php
[ever-changing magnetic field]:https://www.nasa.gov/feature/goddard/2016/understanding-the-magnetic-sun
[active Sun]:https://spaceweather.com/images2023/02jul23/sunspotcounts.jpg
[unusually high]:https://cdn.animalchannel.co/wp-content/uploads/2020/07/06062531/concerned_dog_featured-1.png
[prominences]:https://apod.nasa.gov/apod/ap220216.html
[filaments]:https://apod.nasa.gov/apod/ap220913.html
[sunspots]:https://spaceplace.nasa.gov/solar-activity/en/
[large active regions]:https://apod.nasa.gov/apod/ap141022.html
[solar maximum]:https://www.nasa.gov/sites/default/files/thumbnails/image/sunspots_comparison_1.jpg

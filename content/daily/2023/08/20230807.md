---
title: Chhāi tī 氣體、塗粉、kah 恆星 內底 ê 鵜鶘星雲
date: 2023-08-07
publishdate: 2023-08-07T11:45:00+0800
tags: [IC 5070, 鵜鶘星雲, 北美洲星雲, 硫磺, 水素, 酸素, 電離鋒面, 烏暗星雲, LDN 935]
hero: https://apod.nasa.gov/apod/fap/image/2308/LDN935_Jones_960.jpg
summary: 伊正式 ê 名是 IC 5070，伊 kah 大型 北美洲星雲 之間，去予一个 攏是烏暗塗粉 ê 分子雲 kā 分--開。
categories: [podcast]
vocals: [阿錕]
---

{{% apod %}}

- 原始文章：[The Pelican Nebula in Gas, Dust, and Stars](https://apod.nasa.gov/apod/ap230807.html)
- 影像來源 kah 版權：[Abe Jones](https://www.instagram.com/diy_nasa/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clm9ecr5i03do01tccj8vacgl" >}}

## [漢羅] Chhāi tī 氣體、塗粉、kah 恆星 內底 ê 鵜鶘星雲
鵜鶘星雲沓沓仔 leh 改變。
伊正式 ê 名是 IC 5070。
伊 kah 大型 [北美洲星雲][North America Nebula] 之間，去予一个 攏是烏暗 [塗粉][dust] ê [分子雲][molecular cloud] kā 分--開。
是講，kah [鵜鶘星雲][Pelican 1] 有關 ê 研究是足濟--ê，因為伊是一个活動力足強 ê 區域，內底有 [恆星形成活動][star formation] kah 演化氣體雲 相濫做伙。
[這張圖][featured picture] 是三款特殊 ê 色光合成--ê：是 ùi [硫磺][sulfur]、[水素][hydrogen]、[酸素][oxygen] 發出 ê 光。
這會當幫贊咱了解這區內底 ê 交互作用。
少年高能恆星 ê 光 沓沓仔 kā 冷氣體 變做 燒氣體。
兩團氣體之間 ê [邊界][advancing boundary] 就叫做 [電離鋒面][ionization front]，就是正爿柑仔色 leh 發光 ê 部份。
特別厚 ê 冷氣體 [鬚][tentacles] 猶 tī--lih。
幾若百萬年了後，這个去予烏暗星雲 [LDN 935][LDN 935] 包起來 ê [鵜鶘][Pelican 2] 星雲，可能袂閣叫做 [鵜鶘星雲][Pelican 3]。
因為 [恆星 kah 做恆星 ê 氣體 達成平衡了後，tī in 彼位 留落來 ê 物件][balance and placement of stars and gas]，會 kah 進前看著 ê [完全無仝][completely different]。

## [POJ] Chhāi tī khì-thé, thô͘-hún, kah hêng-chhiⁿ lāi-té ê Thê-ô͘ seng-hûn
Thê-ô͘ seng-hûn tau̍h-tau̍h-á leh kái-piàn.
I chèng-sek ê miâ sī IC 5070.
I kah tōa-hêng Pak-bí-chiu seng-hûn chi-kan, khì hō͘ chi̍t-ê lóng sī o͘-àm thô͘-hún ê hun-chú-hûn kā pun--khui.
Sī-kóng, kah Thê-ô͘ seng-hûn ū-koan ê gián-kiù sī chiok chē--ê, in-ūi i sī chi̍t-ê oa̍h-tōng-le̍k chiok kiông ê khu-he̍k, lāi-té ū hêng-chhiⁿ hêng-sêng oa̍h-tāng kah ián-hòa khì-thé-hûn sio-lām chò-hóe.
Chit-tiuⁿ tô͘ sī saⁿ khoán te̍k-sû ê sek-kng ha̍p-chiâⁿ--ê: sī ùi liû-hông, chúi-sò͘, sàng-sò͘ hoat-chhut ê kng.
Che ē-tàng pang-chān lán liáu-kái chit khu lāi-té ê kau-hō͘-chok-iōng.
Siàu-liân ko-lêng hêng-chhiⁿ ê kng tau̍h-tau̍h-á kā léng khì-thé piàn-chò sio khì-thé.
Nn̄g thoân khì-thé chi-kan ê pian-kài tō kiò-chò tiān-lī hong-bīn, to̍h sī chiàⁿ-pêng kam-á-sek leh hoat-kng ê pō͘-hūn.
Te̍k-pia̍t kāu ê léng khì-thé chhiu iáu tī--lih.
Kúi-nā pah-bān nî liáu-āu, chit-ê khì hō͘ o͘-àm seng-hûn LDN 935 pau--khí-lâi ê Thê-ô͘ seng-hûn, khó-lêng bē koh kiò-chò Thê-ô͘ seng-hûn.
In-ūi hêng-chhiⁿ kah chò hêng-chhiⁿ ê khì-thé ta̍t-sêng pêng-hêng liáu-āu, tī in hit-ūi lâu-lo̍h-lâi ê mi̍h-kiāⁿ, ē kah chìn-chêng khòaⁿ--tio̍h--ê oân-choân bô-kâng.

## [KIP] Tshāi tī khì-thé, thôo-hún, kah hîng-tshinn lāi-té ê Thê-ôo sing-hûn
Thê-ôo sing-hûn ta̍uh-ta̍uh-á leh kái-piàn.
I tsìng-sik ê miâ sī IC 5070.
I kah tuā-hîng Pak-bí-tsiu sing-hûn tsi-kan, khì hōo tsi̍t-ê lóng sī oo-àm thôo-hún ê hun-tsú-hûn kā pun--khui.
Sī-kóng, kah Thê-ôo sing-hûn ū-kuan ê gián-kiù sī tsiok tsē--ê, in-uī i sī tsi̍t-ê ua̍h-tōng-li̍k tsiok kiông ê khu-hi̍k, lāi-té ū hîng-tshinn hîng-sîng ua̍h-tāng kah ián-huà khì-thé-hûn sio-lām tsò-hué.
Tsit-tiunn tôo sī sann khuán ti̍k-sû ê sik-kng ha̍p-tsiânn--ê: sī uì liû-hông, tsuí-sòo, sàng-sòo huat-tshut ê kng.
Tse ē-tàng pang-tsān lán liáu-kái tsit khu lāi-té ê kau-hōo-tsok-iōng.
Siàu-liân ko-lîng hîng-tshinn ê kng ta̍uh-ta̍uh-á kā líng khì-thé piàn-tsò sio khì-thé.
Nn̄g thuân khì-thé tsi-kan ê pian-kài tō kiò-tsò tiān-lī hong-bīn, to̍h sī tsiànn-pîng kam-á-sik leh huat-kng ê pōo-hūn.
Ti̍k-pia̍t kāu ê líng khì-thé tshiu iáu tī--lih.
Kuí-nā pah-bān nî liáu-āu, tsit-ê khì hōo oo-àm sing-hûn LDN 935 pau--khí-lâi ê Thê-ôo sing-hûn, khó-lîng bē koh kiò-tsò Thê-ôo sing-hûn.
In-uī hîng-tshinn kah tsò hîng-tshinn ê khì-thé ta̍t-sîng pîng-hîng liáu-āu, tī in hit-uī lâu-lo̍h-lâi ê mi̍h-kiānn, ē kah tsìn-tsîng khuànn--tio̍h--ê uân-tsuân bô-kâng.

## [English] The Pelican Nebula in Gas, Dust, and Stars
The Pelican Nebula is slowly being transformed.
IC 5070, the official designation, is divided from the larger [North America Nebula][North America Nebula] by a [molecular cloud][molecular cloud] filled with dark [dust][dust].
The [Pelican][Pelican 1], however, receives much study because it is a particularly active mix of [star formation][star formation] and evolving gas clouds.
The [featured picture][featured picture] was produced in three specific colors -- light emitted by [sulfur][sulfur], [hydrogen][hydrogen], and [oxygen][oxygen] -- that can help us to better understand these interactions.
The light from young energetic stars is slowly transforming the cold gas to hot gas, with the [advancing boundary][advancing boundary] between the two, known as an [ionization front][ionization front], visible in bright orange on the right.
Particularly dense [tentacles][tentacles] of cold gas remain.
Millions of years from now the [Pelican][Pelican 2] nebula, bounded by dark nebula [LDN 935][LDN 935], might no longer be known as the [Pelican][Pelican 3], as the [balance and placement of stars and gas][balance and placement of stars and gas] will surely leave something that appears [completely different][completely different].

## 詞彙學習（漢羅/POJ/KIP/華語/English）
- 【鵜鶘星雲】Thê-ô͘ seng-hûn/Thê-ôo sing-hûn/鵜鶘星雲/Pelican Nebula
- 【北美洲星雲】Pak-bí-chiu seng-hûn/Pak-bí-tsiu sing-hûn/北美洲星雲/North America Nebula
- 【硫磺】liû-hông/liû-hông/硫/sulfur
- 【水素】chúi-sò͘/tsuí-sòo/氫/hydrogen
- 【酸素】sàng-sò͘/sàng-sòo/氧/oxygen
- 【IC 5070】IC ngó͘-khòng-chhit-khòng/IC ngóo-khòng-tshit-khòng/IC 5070/IC 5070
- 【電離鋒面】tiān-lī hong-bīn/tiān-lī hong-bīn/電離鋒面/ionization front
- 【烏暗星雲】o͘-àm seng-hûn/oo-àm sing-hûn/暗星雲/dark nebula
- 【LDN 935】LDN kiú-sam-ngó͘/LDN kiú-sam-ngóo/LDN 935/LDN 935

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[North America Nebula]:https://apod.nasa.gov/apod/ap000501.html
[molecular cloud]:https://apod.nasa.gov/apod/ap230129.html
[dust]:https://curator.jsc.nasa.gov/stardust/interstellardust.cfm
[Pelican 1]:https://en.wikipedia.org/wiki/Pelican
[star formation]:https://apod.nasa.gov/apod/ap201206.html
[featured picture]:https://www.instagram.com/p/CvXy7lgL8CS/
[sulfur]:https://periodic.lanl.gov/16.shtml
[hydrogen]:https://en.wikipedia.org/wiki/Hydrogen
[oxygen]:http://www.chemicool.com/elements/oxygen.html
[advancing boundary]:https://apod.nasa.gov/apod/ap180205.html
[ionization front]:https://apod.nasa.gov/apod/ap031013.html
[tentacles]:https://en.wikipedia.org/wiki/Tentacle#/media/File:Snail-front-0A.jpg
[Pelican 2]:https://youtu.be/_YEyzvtMx3s
[LDN 935]:https://www.astrobin.com/co5g86/B/?nc=group&nce=144
[Pelican 3]:http://apod.nasa.gov/cgi-bin/apod/apod_search?tquery=Pelican
[balance and placement of stars and gas]:https://ui.adsabs.harvard.edu/abs/1980ApJ...239..121B/abstract
[completely different]:https://img.buzzfeed.com/buzzfeed-static/static/2018-03/9/6/asset/buzzfeed-prod-fastlane-03/sub-buzz-18669-1520596548-8.jpg

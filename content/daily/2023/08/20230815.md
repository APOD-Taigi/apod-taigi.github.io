---
title: 三重輝光 ê 冰島夜空
date: 2023-08-15
publishdate: 2023-08-15T11:45:00+0800
tags: [輝光, 太陽風, 電子流, 電子, 質子流, 質子, 閘電粒子, 粒子, 原子, 磁層, 地熱發電廠, 藍色內海仔, 極光]
hero: https://apod.nasa.gov/apod/image/2308/TripleIceland_Zarzycka_1080.jpg
summary: 這日頭看起來敢若無是遐爾平靜。伊會噴出 太陽風，就是 無穩定 ê 高能電子流 kah 質子流。
categories: [podcast]
vocals: [阿錕]
---

{{% apod %}}

- 原始文章：[A Triply Glowing Night Sky over Iceland](https://apod.nasa.gov/apod/ap230815.html)
- 影像來源 kah 版權：[Wioleta Gorecka](https://www.instagram.com/wiola.gorecka/?igshid=ff0xckzefdlb); 文稿：[Natalia Lewandowska](https://www.oswego.edu/physics/natalia-lewandowska) ([SUNY Oswego](https://www.oswego.edu/physics/))
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clmqg9z8402cu01y753w7hs67" >}}

## [漢羅] 三重輝光 ê 冰島夜空
這日頭看起來敢若 [毋是遐爾平靜][not the quiet place]。
[伊][It] 會噴出 [太陽風][solar wind]，就是 無穩定 ê 高能 [電子][electron] 流 kah [質子][proton] 流。
閘電粒子會改變 [地球磁層][Earth's magnetosphere] ê 形體，而且粒子 ê 路線改變了後，會 kah [地球大氣][Earth's atmosphere] 內底原子相挵，產生 [極光][auroras]，像相片倒爿 ê [青光][green] 就是。
地球本身 ê [地質活動力 算強--ê][geologically active]，地表有袂少 [火山][volcanoes]。
比論講，[冰島][Iceland] ê [Fagradalsfjall][Fagradalsfjall] 火山，就相片中央 leh 噴 柑仔色燒氣體彼搭就是。
冰島是地球面頂 [地質活動上濟 ê 所在][geologically active places]。
相片上正爿 leh 衝白煙 ê 是 [Svartsengi 地熱發電廠][Svartsengi geothermal power plant]，就是創出彼个有名 ê 人造 [藍色內海仔][Blue Lagoon] ê 所在。
[這張相片][featured composition] 有翕著 [天頂三項無仝款 ê 現象][three different sky phenomena]，包括自然現象 kah 人造現象。

## [POJ] Saⁿ-têng Hui-kng ê Peng-tó Iā-khong
Che ji̍t-thâu khòaⁿ--khí-lâi káⁿ-ná m̄-sī hiah-nī pêng-chēng.
I ē phùn-chhut thài-iông-hong, to̍h sī bô ún-tēng ê ko-lêng tiān-chú-liû kah chit-chí-liû.
Cha̍h-tiān lia̍p-chú ē kái-piàn Tē-kiû chû-chân ê hêng-thé, jî-chhiáⁿ lia̍p-chú ê lō͘-sòaⁿ kái-piàn liáu-āu, ē kah Tē-kiû tāi-khì lāi-té goân-chú sio-lòng, sán-seng ke̍k-kng, chhiūⁿ siòng-phìⁿ tò-pêng ê chheⁿ-kng tio̍h-sī.
Tē-kiû pún-sin ê tē-chit oa̍h-tōng-le̍k sǹg kiông--ê, tē-piáu ū bē-chió hóe-soaⁿ.
Pí-lūn-kóng, Peng-tó ê Fagradalsfjall hóe-soaⁿ, to̍h siòng-phìⁿ tiong-ng leh phùn kam-á-sek sio khì-thé hit-tah tio̍h-sī.
Peng-tó sī Tē-kiû bīn-téng tē-chit oa̍h-tāng siōng-chē ê só͘-chāi.
Siòng-phìⁿ siōng chiàⁿ-pêng leh chhiong pe̍h-ian ê sī Svartsengi Tē-jia̍t Hoat-tiān-chhiúⁿ, to̍h sī chhong chhut hit-ê ū-miâ ê jîn-chō Nâ-sek Lāi-hái-á ê só͘-chāi.
Chit-tiuⁿ siòng-phìⁿ ū hip-tio̍h thiⁿ-téng saⁿ hāng bô-kâng-khoán ê hiān-siōng, pau-koat chū-jiân hiān-siōng kah jîn-chō hiān-siōng.

## [KIP] Sann-tîng Hui-kng ê Ping-tó Iā-khong
Tse ji̍t-thâu khuànn--khí-lâi kánn-ná m̄-sī hiah-nī pîng-tsīng.
I ē phùn-tshut thài-iông-hong, to̍h sī bô ún-tīng ê ko-lîng tiān-tsú-liû kah tsit-tsí-liû.
Tsa̍h-tiān lia̍p-tsú ē kái-piàn Tē-kiû tsû-tsân ê hîng-thé, jî-tshiánn lia̍p-tsú ê lōo-suànn kái-piàn liáu-āu, ē kah Tē-kiû tāi-khì lāi-té guân-tsú sio-lòng, sán-sing ki̍k-kng, tshiūnn siòng-phìnn tò-pîng ê tshenn-kng tio̍h-sī.
Tē-kiû pún-sin ê tē-tsit ua̍h-tōng-li̍k sǹg kiông--ê, tē-piáu ū bē-tsió hué-suann.
Pí-lūn-kóng, Ping-tó ê Fagradalsfjall hué-suann, to̍h siòng-phìnn tiong-ng leh phùn kam-á-sik sio khì-thé hit-tah tio̍h-sī.
Ping-tó sī Tē-kiû bīn-tíng tē-tsit ua̍h-tāng siōng-tsē ê sóo-tsāi.
Siòng-phìnn siōng tsiànn-pîng leh tshiong pe̍h-ian ê sī Svartsengi Tē-jia̍t Huat-tiān-tshiúnn, to̍h sī tshong tshut hit-ê ū-miâ ê jîn-tsō Nâ-sik Lāi-hái-á ê sóo-tsāi.
Tsit-tiunn siòng-phìnn ū hip-tio̍h thinn-tíng sann hāng bô-kâng-khuán ê hiān-siōng, pau-kuat tsū-jiân hiān-siōng kah jîn-tsō hiān-siōng.

## [English] A Triply Glowing Night Sky over Iceland
The Sun is [not the quiet place][not the quiet place] it seems.
[It][It] expels an unsteady stream of energetic [electron][electron]s and [proton][proton]s known as the [solar wind][solar wind].
These charged particles deform the [Earth's magnetosphere][Earth's magnetosphere], change paths, and collide with atoms in [Earth's atmosphere][Earth's atmosphere], causing the generation of light in [auroras][auroras] like that visible in [green][green] in the image left.
Earth itself is also [geologically active][geologically active] and covered with [volcanoes][volcanoes].
For example, [Fagradalsfjall][Fagradalsfjall] volcano in [Iceland][Iceland], seen emitting hot gas in orange near the image center.
Iceland is one of the most [geologically active places][geologically active places] on Earth.
On the far right is the [Svartsengi geothermal power plant][Svartsengi geothermal power plant] which creates the famous human-made [Blue Lagoon][Blue Lagoon], shown emitting white gas plumes.
The [featured composition][featured composition] therefore highlights [three different sky phenomena][three different sky phenomena], including both natural and human-made phenomena.

## 詞彙學習（漢羅/POJ/KIP/華語/English）
- 【輝光】hui-kng/hui-kng/輝光/glow
- 【太陽風】thài-iông-hong/thài-iông-hong/太陽風/solar wind
- 【電子流】tiān-chú-liû/tiān-tsú-liû/電子流/stream of electron
- 【質子流】chit-chú-liû/tsit-tsú-liû/質子流/stream of proton
- 【閘電粒子】chah-tiān lia̍p-chú/tsah-tiān lia̍p-tsú/帶電粒子/charged particles
- 【電子】tiān-chú/tiān-tsú/電子/electron
- 【質子】chit-chú/tsit-tsú/質子/proton
- 【粒子】lia̍p-chú/lia̍p-tsú/粒子/particle
- 【原子】goân-chú/guân-tsú/原子/atom
- 【磁層】chû-chân/tsû-tsân/磁層/magnetosphere
- 【地熱發電廠】tē-jia̍t hoat-tiān-chhiúⁿ/tē-jia̍t huat-tiān-tshiúnn/地熱發電廠/geothermal power plant
- 【藍色內海仔】Nâ-sek Lāi-hái-á/Nâ-sik Lāi-hái-á/藍色瀉湖/Blue Lagoon
- 【極光】ke̍k-kng/ki̍k-kng/極光/auroras

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[not the quiet place]:https://apod.nasa.gov/apod/ap230711.html
[It]:https://soho.nascom.nasa.gov/data/realtime-images.html
[electron]:https://en.wikipedia.org/wiki/Electron
[proton]:https://en.wikipedia.org/wiki/Proton
[solar wind]:https://solarsystem.nasa.gov/resources/2288/the-solar-wind-across-our-solar-system/
[Earth's magnetosphere]:https://www.nasa.gov/mission_pages/sunearth/multimedia/magnetosphere.html
[Earth's atmosphere]:https://spaceplace.nasa.gov/atmosphere/en/
[auroras]:https://apod.nasa.gov/apod/ap230704.html
[green]:https://www.theaurorazone.com/about-the-aurora/the-science-of-the-northern-lights/the-northern-lights-colours
[geologically active]:https://en.wikipedia.org/wiki/Geological_history_of_Earth
[volcanoes]:https://apod.nasa.gov/apod/ap210303.html
[Fagradalsfjall]:https://youtu.be/DQx96G4yHd8
[Iceland]:https://en.wikipedia.org/wiki/Iceland
[geologically active places]:https://en.wikipedia.org/wiki/Geology_of_Reykjanes_Peninsula
[Svartsengi geothermal power plant]:https://guidetoiceland.is/travel-iceland/drive/svartsengi
[Blue Lagoon]:https://www.insider.com/icelands-blue-lagoon-man-made-2017-11
[featured composition]:https://www.instagram.com/p/CukPkBPo5b3/
[three different sky phenomena]:https://as2.ftcdn.net/v2/jpg/01/89/49/89/1000_F_189498933_OeutsN0mMlzJGaJZJvkXIsoSCUCFIO7W.jpg

---
title: 流星雨：英仙座 ê 英仙座流星雨
date: 2023-08-09
publishdate: 2023-08-09T11:45:00+0800
tags: [英仙座, 流星雨, 英仙座流星雨, 高峰期, 彗星, 斯拉夫共和國, Poloniny 暗空公園, 天文台, 圓厝頂, 會合, 最高峰, 月眉, 透視, 塗粉粒]
hero: https://apod.nasa.gov/apod/image/2308/Perseids18_Horalek_960.jpg
summary: 這禮拜是一个看流星 ê 好時機，是英仙座流星雨高峰期。
categories: [podcast]
vocals: [阿錕]
---

{{% apod %}}

- 原始文章：[Meteor Shower: Perseids from Perseus](https://apod.nasa.gov/apod/ap230809.html)
- 影像來源 kah 版權：[Petr Horálek](https://www.petrhoralek.com/#about-1) / [Institute of Physics in Opava](https://www.slu.cz/phys/en/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clmdn5mtr005501x194ap78da" >}}

## [漢羅] 流星雨：英仙座 ê 英仙座流星雨
這禮拜是一个看流星 ê 好時機。
逐年 ê [英仙座流星雨][Perseid Meteor Shower] 高峰期，是彗星 ê 塗粉 落到地球，tī 夜空畫出一巡一巡，就親像 leh 落雨仝款。
這張合成影像是 tī [斯拉夫共和國][Slovakia] ê [Poloniny 暗空公園][Poloniny Dark Sky Park] 翕--ê 2018 年 英仙座流星雨。
前景 ê 天文台圓厝頂是 tī [Kolonica 天文台][Kolonica Observatory] ê 範圍內底。
就算 [彗星 ê 塗粉粒][comet dust particles] 是平行徙動，[毋過 流星雨 ê 流星][resulting shower meteors] 看起來確實是 ùi [仝名][eponym] ê [英仙座][Perseus] 內底 [仝一點輻射出來--ê][radiate from a single point]。
這个輻射效應是 [透視][perspective] 造成--ê，就親像 [火車 ê 鐵枝路][train tracks] 仝款。
視覺上，平行 ê 鐵枝路會 tī 遠方會合。
[英仙座流星雨][Perseid Meteor Shower] 按算會 tī 拜六半暝 來到 [最高峰][highest peak]。
是講 [月眉][crescent Moon] 干焦會 tī [暗暝][that night] 足晏 ê 時間 peh 起來，按呢天頂若是無雲，天色就會比平常時閣較烏，所以今年咱應該 [看會著][potentially visible] 足濟較無遐爾光 ê 流星。

## [POJ] Liû-chhiⁿ-hō͘: Eng-sian-chō ê Eng-sian-chō Liû-chhiⁿ-hō͘
Chit lé-pài sī chi̍t-ê khòaⁿ liû-chhiⁿ ê hó sî-ki.
Ta̍k-nî ê Eng-sian-chō liû-chhiⁿ-hō͘ ko-hong-kî, sī hūi-chhiⁿ ê thô͘-hún lak kàu Tē-kiû, tī iā-khong ōe chhut chi̍t-sûn chi̍t-sûn, tō chhin-chhiūⁿ leh lo̍h-hō͘ kāng-khoán.
Chit-tiuⁿ ha̍p-sêng iáⁿ-siōng sī tī Su-la-hu kiōng-hô-kok ê Poloniny Àm-khong kong-hn̂g hip--ê 2018 nî Eng-sian-chō liû-chhiⁿ-hō͘.
Chiân-kéng ê thian-bûn-tâi îⁿ-chhù-téng sī tī Kolonica thian-bûn-tâi ê hoān-ûi lāi-té.
Tō-sǹg hūi-chhiⁿ ê thô͘-hún-lia̍p sī pêng-hêng sóa-tāng, m̄-koh liû-chhiⁿ-hō͘ ê liû-chhiⁿ khòaⁿ--khí-lâi khak-si̍t sī ùi kāng miâ ê Eng-sian-chō lāi-té kāng chi̍t-tiám hok-siā--chhut-lâi--ê.
Chit-ê hok-siā hāu-èng sī thàu-sī chō-sêng--ê, tō chhin-chhiūⁿ hóe-chhia ê thih-ki-lō͘ kāng-khoán.
Sī-kak siōng, pêng-hêng ê thih-ki-lō͘ ē tī oán-hong hōe-ha̍p.
Eng-sian-chō liû-chhiⁿ-hō͘ àn-sǹg ē tī pài-la̍k pòaⁿ-mê lâi-kàu chòe-ko-hong.
Sī-kóng goe̍h-bâi kan-na ē tī àm-mê chiok òaⁿ ê sî-kan peh--khí-lâi, án-ne thiⁿ-téng nā-sī bô hûn, thiⁿ-sek tō ē pí pêng-siông-sî koh-khah o͘, só͘-í kin-nî lán eng-kai khòaⁿ-ē-tio̍h chiok chē khah bô hiah-nī kng ê liû-chhiⁿ.

## [KIP] Liû-tshinn-hōo: Ing-sian-tsō ê Ing-sian-tsō Liû-tshinn-hōo
Tsit lé-pài sī tsi̍t-ê khuànn liû-tshinn ê hó sî-ki.
Ta̍k-nî ê Ing-sian-tsō liû-tshinn-hōo ko-hong-kî, sī huī-tshinn ê thôo-hún lak kàu Tē-kiû, tī iā-khong uē tshut tsi̍t-sûn tsi̍t-sûn, tō tshin-tshiūnn leh lo̍h-hōo kāng-khuán.
Tsit-tiunn ha̍p-sîng iánn-siōng sī tī Su-la-hu kiōng-hô-kok ê Poloniny Àm-khong kong-hn̂g hip--ê 2018 nî Ing-sian-tsō liû-tshinn-hōo.
Tsiân-kíng ê thian-bûn-tâi înn-tshù-tíng sī tī Kolonica thian-bûn-tâi ê huān-uî lāi-té.
Tō-sǹg huī-tshinn ê thôo-hún-lia̍p sī pîng-hîng suá-tāng, m̄-koh liû-tshinn-hōo ê liû-tshinn khuànn--khí-lâi khak-si̍t sī uì kāng miâ ê Ing-sian-tsō lāi-té kāng tsi̍t-tiám hok-siā--tshut-lâi--ê.
Tsit-ê hok-siā hāu-ìng sī thàu-sī tsō-sîng--ê, tō tshin-tshiūnn hué-tshia ê thih-ki-lōo kāng-khuán.
Sī-kak siōng, pîng-hîng ê thih-ki-lōo ē tī uán-hong huē-ha̍p.
Ing-sian-tsō liû-tshinn-hōo àn-sǹg ē tī pài-la̍k puànn-mê lâi-kàu tsuè-ko-hong.
Sī-kóng gue̍h-bâi kan-na ē tī àm-mê tsiok uànn ê sî-kan peh--khí-lâi, án-ne thinn-tíng nā-sī bô hûn, thinn-sik tō ē pí pîng-siông-sî koh-khah oo, sóo-í kin-nî lán ing-kai khuànn-ē-tio̍h tsiok tsē khah bô hiah-nī kng ê liû-tshinn.

## [English] Meteor Shower: Perseids from Perseus
This is a good week to see meteors.
Comet dust will rain down on planet Earth, streaking through dark skies during peak nights of the annual [Perseid Meteor Shower][Perseid Meteor Shower].
The featured composite image was taken during the 2018 Perseids from the [Poloniny Dark Sky Park][Poloniny Dark Sky Park] in [Slovakia][Slovakia].
The dome of the observatory in the foreground is on the grounds of [Kolonica Observatory][Kolonica Observatory].
Although the [comet dust particles][comet dust particles] travel parallel to each other, the [resulting shower meteors][resulting shower meteors] clearly seem to [radiate from a single point][radiate from a single point] on the sky in the [eponym][eponym]ous constellation [Perseus][Perseus].
The radiant effect is due to [perspective][perspective], as the parallel tracks appear to converge at a distance, like [train tracks][train tracks].
The [Perseid Meteor Shower][Perseid Meteor Shower] is expected to reach its [highest peak][highest peak] on Saturday after midnight.
Since a [crescent Moon][crescent Moon] will rise only very late [that night][that night], cloudless skies will be darker than usual, making a high number of faint meteors [potentially visible][potentially visible] this year.

## 詞彙學習（漢羅/POJ/KIP/華語/English）
- 【英仙座】Eng-sian-chō/Ing-sian-tsō/英仙座/Perseus
- 【流星雨】liû-chheⁿ-hō͘/liû-tshenn-hōo/流星雨/meteor shower
- 【英仙座流星雨】Eng-sian-chō liû-chheⁿ-hō͘/Ing-sian-tsō liû-tshenn-hōo/英仙座流星雨/Perseid
- 【高峰期】ko-hong-kî/ko-hong-kî/高峰期/peak
- 【彗星】hūi-chheⁿ/huī-tshenn/彗星/comet
- 【斯拉夫共和國】Su-la-hu kiōng-hô-kok/Su-la-hu kiōng-hô-kok/斯洛伐克共和國/Slovakia
- 【Poloniny 暗空公園】Poloniny Àm-khong kong-hn̂g/Poloniny Àm-khong kong-hn̂g/波洛內尼暗空公園/Poloniny Dark Sky Park
- 【圓厝頂】îⁿ-chhù-téng/înn-tshù-tíng/圓頂/dome
- 【相敆】sio-kap/sio-kap/會合/converge
- 【最高峰】chòe-ko-hong/tsuè-ko-hong/最高峰/highest peak
- 【月眉】goe̍h-bâi/gue̍h-bâi/新月/crescent Moon
- 【透視】thàu-sī/thàu-sī/透視/perspective
- 【天文台】thian-bûn-tâi/thian-bûn-tâi/天文台/observatory
- 【塗粉粒】thô͘-hún-lia̍p/thôo-hún-lia̍p/灰塵粒/dust particles

{{% /apod %}}
[An-Li Tsai]: thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Perseid Meteor Shower]:https://apod.nasa.gov/apod/ap180808.html
[Poloniny Dark Sky Park]:https://en.wikipedia.org/wiki/Poloniny_Dark-Sky_Park
[Slovakia]:https://en.wikipedia.org/wiki/Slovakia
[Kolonica Observatory]:https://www.youtube.com/watch?v=3HpMVwLGwOI
[comet dust particles]:https://www.universetoday.com/88094/the-perseids-why-is-there-a-meteor-shower/
[resulting shower meteors]:https://solarsystem.nasa.gov/asteroids-comets-and-meteors/meteors-and-meteorites/perseids/in-depth/
[radiate from a single point]:https://en.wikipedia.org/wiki/Radiant_(meteor_shower)
[eponym]:https://en.wikipedia.org/wiki/Eponym
[Perseus]:https://en.wikipedia.org/wiki/Perseus_(constellation)
[perspective]:https://i.pinimg.com/236x/64/fa/a3/64faa39143ee4aeff8cce3b7e452f4df--forced-perspective.jpg
[train tracks]:http://en.es-static.us/upl/2010/12/railroad-tracks-converge-shutterstock-e1367591337388.jpg
[Perseid Meteor Shower]:https://www.jpl.nasa.gov/video/details.php?id=1584
[highest peak]:https://www.omlet.us/images/originals/cat_on_high_perch.jpg
[crescent Moon]:https://apod.nasa.gov/apod/ap230527.html
[that night]:https://www.amsmeteors.org/2023/08/viewing-the-perseid-meteor-shower-in-2023/
[potentially visible]:https://solarsystem.nasa.gov/skywatching/whats-up/

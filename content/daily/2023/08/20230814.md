---
title: Webb 太空望遠鏡翕--ê 環形星雲
date: 2023-08-14
publishdate: 2023-08-14T11:45:00+0800
tags: [free2share, M57, 環形星雲, James Webb 太空望遠鏡, 氣體丸, 雲絲, 行星形星雲, 白矮星, 天琴座, 感光]
hero: https://apod.nasa.gov/apod/image/2308/M57_JwstKong_960.jpg
summary: 環狀星雲 (M57) 是比細台望遠鏡看著--ê 閣較複雜。
categories: [podcast]
vocals: [阿錕]
---

{{% apod %}}

- 原始文章：[The Ring Nebula from Webb](https://apod.nasa.gov/apod/ap230814.html)
- 影像來源：[NASA](https://www.nasa.gov), [ESA](https://www.esa.int/), [CSA](https://www.asc-csa.gc.ca/eng/), [JWST](https://webb.nasa.gov/); 資料處理：[Zi Yang Kong](mailto:johnsterkong@outlook.com)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clmpkbi9e01ah01y7hotjaisl" >}}

## [漢羅] Webb 太空望遠鏡翕--ê 環形星雲
[環形星雲 (M57)][Ring Nebula (M57)] 是比細台望遠鏡看著--ê 閣較複雜。
這个有名 ê 星雲，[中央彼輪圓箍仔][central ring] tī 可見光是真好揣，差不多有 1 [光年][light-year] 闊。
毋過這張是 [James Webb 太空望遠鏡][James Webb Space Telescope] tī [紅外線][infrared light] 翕--ê，而且有 [閣較深 ê 感光][deep exposure]。
這張經過數位加強閣指定色水 ê 影像，予這寡氣體絲看起來 [親像是][become evident] 宇宙眼 ê 目睭毛。
這寡長長 ê 雲絲可能是 環頂懸較實密 ê 氣體丸 kā 內底發出 ê 高能光 [閘牢，產生 ê 烏影][may be caused by shadowing]。
環形星雲是一个搝長 ê [行星形星雲][planetary nebula]，是 [太陽][Sun] 這款恆星 演化做白矮星 ê 過程中，[kā 外層大氣擲--出去][throw off its outer atmosphere] ê 氣體雲。
中央有卵形結構 ê [環形星雲][Ring Nebula] 就 chhāi tī 2500 光年遠 ê 樂器星座，[天琴座][constellation Lyra] 遐。

## [POJ] Webb Thài-khong Bōng-oán-kiàⁿ hip--ê Khoân-hêng Seng-hûn
Khoân-hêng seng-hûn (M57) sī pí sè-tâi bōng-oán-kiàⁿ khòaⁿ-tio̍h--ê koh-khah ho̍k-cha̍p.
Chit-ê ū-miâ ê seng-hûn, tiong-ng hit lián îⁿ-kho͘-á tī khó-kiàn-kng sī chin hó-chhōe, chha-put-to ū 1 kng-nî khoah.
M̄-koh chit-tiuⁿ sī James Webb Thài-khong Bōng-oán-kiàⁿ tī âng-gōa-sòaⁿ hip--ê, jî-chhiáⁿ ū koh-khah chhim ê kám-kng.
Chit-tiuⁿ keng-kòe sò͘-ūi ka-kiông koh chí-tēng sek-chúi ê iáⁿ-siōng, hō͘ chit kóa khì-thé-si khòaⁿ--khí-lâi chhin-chhiūⁿ sī ú-tiū-gán ê ba̍k-chiu-mn̂g.
Chit kóa tn̂g-tn̂g ê hûn-si khó-lêng sī khoân téng-koân khah cha̍t-ba̍t ê khì-thé-oân kā lāi-té hoat--chhut--ê ko-lêng-kng cha̍h-tiâu, sán-seng ê o͘-iáⁿ.
Khoân-hêng seng-hûn sī chi̍t-ê khiú-tn̂g ê kiâⁿ-chheⁿ-hêng seng-hûn, sī Thài-iông chit-khoán hêng-chheⁿ ián-hòa chò pe̍h-é-chheⁿ ê kòe-têng-tiong, kā gōa-chân tāi-khì tàn--chhut-khì ê khì-thé-hûn.
Tiong-ng ū nn̄g-hêng kiat-kò͘ ê khoân-hêng seng-hûn tō chhāi tī 2500 kng-nî hn̄g ê ga̍k-khì seng-chō, Thian-khîm-chō hiah.

## [KIP] Webb Thài-khong Bōng-uán-kiànn hip--ê Khuân-hîng Sing-hûn
Khuân-hîng sing-hûn (M57) sī pí sè-tâi bōng-uán-kiànn khuànn-tio̍h--ê koh-khah ho̍k-tsa̍p.
Tsit-ê ū-miâ ê sing-hûn, tiong-ng hit lián înn-khoo-á tī khó-kiàn-kng sī tsin hó-tshuē, tsha-put-to ū 1 kng-nî khuah.
M̄-koh tsit-tiunn sī James Webb Thài-khong Bōng-uán-kiànn tī âng-guā-suànn hip--ê, jî-tshiánn ū koh-khah tshim ê kám-kng.
Tsit-tiunn king-kuè sòo-uī ka-kiông koh tsí-tīng sik-tsuí ê iánn-siōng, hōo tsit kuá khì-thé-si khuànn--khí-lâi tshin-tshiūnn sī ú-tiū-gán ê ba̍k-tsiu-mn̂g.
Tsit kuá tn̂g-tn̂g ê hûn-si khó-lîng sī khuân tíng-kuân khah tsa̍t-ba̍t ê khì-thé-uân kā lāi-té huat--tshut--ê ko-lîng-kng tsa̍h-tiâu, sán-sing ê oo-iánn.
Khuân-hîng sing-hûn sī tsi̍t-ê khiú-tn̂g ê kiânn-tshenn-hîng sing-hûn, sī Thài-iông tsit-khuán hîng-tshenn ián-huà tsò pe̍h-é-tshenn ê kuè-tîng-tiong, kā guā-tsân tāi-khì tàn--tshut-khì ê khì-thé-hûn.
Tiong-ng ū nn̄g-hîng kiat-kòo ê khuân-hîng sing-hûn tō tshāi tī 2500 kng-nî hn̄g ê ga̍k-khì sing-tsō, Thian-khîm-tsō hiah.

## [English] The Ring Nebula from Webb
The [Ring Nebula (M57)][Ring Nebula (M57)], is more complicated than it appears through a small telescope.
The easily visible [central ring][central ring] is about one [light-year][light-year] across, but this remarkable exposure by the [James Webb Space Telescope][James Webb Space Telescope] explores this popular nebula with a [deep exposure][deep exposure] in [infrared light][infrared light].
Strings of gas, like eyelashes around a cosmic eye, [become evident][become evident] around the Ring in this digitally enhanced featured image in assigned colors.
These long filaments [may be caused by shadowing][may be caused by shadowing] of knots of dense gas in the ring from energetic light emitted within.
The Ring Nebula is an elongated [planetary nebula][planetary nebula], a type of gas cloud created when a [Sun][Sun]\-like star evolves to [throw off its outer atmosphere][throw off its outer atmosphere] to become a [white dwarf star][white dwarf star].
The central oval in the [Ring Nebula][Ring Nebula] lies about 2,500 light-years away toward the musical [constellation Lyra][constellation Lyra].

## 詞彙學習（漢羅/POJ/KIP/華語/English）
- 【環形星雲】Khoân-hêng seng-hûn/Khuân-hîng sing-hûn/環形星雲/Ring Nebula
- 【James Webb 太空望遠鏡】James Webb Thài-khong Bōng-oán-kiàⁿ/James Webb Thài-khong Bōng-uán-kiànn/詹姆斯·韋伯太空望遠鏡/James Webb Space Telescope
- 【氣體丸】khì-thé-oân/khì-thé-uân/氣體結/knots of gas
- 【雲絲】hûn-si/hûn-si/絲狀結構/filaments
- 【行星形星雲】kiâⁿ-chheⁿ-hêng seng-hûn/kiânn-tshenn-hîng sing-hûn/行星狀星雲/planetary nebula
- 【白矮星】pe̍h-é-chheⁿ/pe̍h-é-tshenn/白矮星/white dwarf star
- 【天琴座】Thian-khîm-chō/Thian-khîm-tsō/天琴座/Lyra
- 【M57】M gō͘-cha̍p-chhit/M gōo-tsa̍p-tshit/M57/M57
- 【感光】kám-kng/kám-kng/曝光/exposure

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Ring Nebula (M57)]:https://en.wikipedia.org/wiki/Ring_nebula
[central ring]:https://apod.nasa.gov/apod/ap210815.html
[light-year]:https://chandra.harvard.edu/photo/cosmic_distance.html
[James Webb Space Telescope]:https://webb.nasa.gov/content/about/index.html
[deep exposure]:https://apod.nasa.gov/apod/ap210818.html
[infrared light]:https://science.nasa.gov/ems/07_infraredwaves
[become evident]:https://www.spitzer.caltech.edu/image/ssc2005-07a-ring-beholds-a-delicate-flower
[may be caused by shadowing]:https://youtu.be/6FSIfUYFeTM?t=60s
[planetary nebula]:https://astronomy.swin.edu.au/cosmos/p/Planetary+Nebulae
[Sun]:https://apod.nasa.gov/apod/ap230611.html
[throw off its outer atmosphere]:https://www.youtube.com/watch?v=6FSIfUYFeTM
[white dwarf star]:https://imagine.gsfc.nasa.gov/science/objects/dwarfs2.html
[Ring Nebula]:https://www.youtube.com/watch?v=OiYRL3HFULU
[constellation Lyra]:http://www.hawastsoc.org/deepsky/lyr/index.html

---
title: 土星 ê 一季
date: 2023-08-25
publishdate: 2023-08-25T11:45:00+0800
tags: [衝, 土星衝, 土星環, 環系統, 土星, 氣態巨行星, 環平面, 內行星, 六角雲, 北半球, 南半球, 雲帶, 凌土現象, 冰衛星, 土衛三 Tethys, 南極, 秋分]
hero: https://apod.nasa.gov/apod/image/2308/SeasonSaturnapodacasely1024.jpg
summary: 有環 ê 土星會 tī 2023 年 8 月 27 行到「土星衝」ê 位置，就是 tī 地球天頂看著太陽 kah 土星 差 180 度。
---

{{% apod %}}

- 原始文章：[A Season of Saturn](https://apod.nasa.gov/apod/ap230825.html)
- 影像來源 kah [版權][copyright]：[Andy Casely](https://www.instagram.com/interplanetary_storm_chaser/)
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 土星 ê 一季
[有環 ê 土星][Ringed planet Saturn] 會 tī 2023 年 8 月 27 行到「土星衝」ê 位置，就是 tī 地球天頂看著太陽 kah 土星 差 180 度。
這粒離太陽第 6 遠 ê 行星 tī 這工 [會上光，嘛是咱上好觀測 ê 角度][brightest and well-placed]。
毋過咱猶是無法度直接用目睭看著伊美麗 ê 環系統。
是講，這个系列相片是 ùi 內行星 地球 ê 角度來翕土星 kah 土星環。
1 年翕 1 張，攏總有 6 張望遠鏡影像。
這粒氣態巨行星 ê [環平面][ring plane tilts] tī 2018 年 ê 時陣 是正面向咱，到 2023 年 ê 時陣 已經是側面向咱矣（ùi 頂懸到下跤）。
土星 ê 北半球 嘛 ùi 熱天 行到 [秋分][equinox for Saturn's]。
Tī 這組清楚 ê 行星肖像內底，土星北半球 ê [六角雲][hexagon] kah 大型 [風暴][storm] 系統 嘛 tī 2018 年 ê 影像內底看甲足清楚--ê。
Tī 2023 年 ê 時陣，[冰衛星 土衛三 Tethys][ice moon Tethys] 發生 凌土現象，就是 ùi 土星面頭前行過，伊 ê 烏影就投影 tī 土星南半球 ê 雲帶。
土星南極 是 冷閣藍，這馬才拄欲結束伊 10 年長 ê 寒天 kah 暗暝。

## [POJ] Thó͘-chhiⁿ ê Chi̍t-kùi
Ū khoân ê Thó͘-chhiⁿ ē tī 2023 nî 8 goe̍h 27 kiâⁿ kàu "Thó͘-chhiⁿ-chhiong" ê ūi-tì, to̍h-sī tī Tē-kiû thiⁿ-téng khòaⁿ-tio̍h Thài-iông kah Thó͘-chhiⁿ chha 180 tō͘.
Chit lia̍p lī Thài-iông tē 6 hn̄g ê kiâⁿ-chhiⁿ tī chit kang ē siōng kng, mā-sī lán siōng-hó koan-chhek ê kak-tō͘.
M̄-koh lán iáu-sī bô-hoat-tō͘ ti̍t-chiap iōng ba̍k-chiu khòaⁿ-tio̍h i bí-lē ê khoân hē-thóng.
Sī-kóng, chit-ê hē-lia̍t siòng-phìⁿ sī ùi lōe-kiâⁿ-chhiⁿ Tē-kiû ê kak-tō͘ lâi hip Thó͘-chhiⁿ kah Thó͘-chhiⁿ-khoân.
1 nî hip 1 tiuⁿ, lóng-chóng ū 6 tiuⁿ bōng-oán-kiàⁿ iáⁿ-siōng.
Chit lia̍p khì-thài kū-kiâⁿ-chhiⁿ ê khoân pîⁿ-bīn tī 2018 nî ê sî-chūn sī chiàⁿ-bīn hiòng lán, kàu 2023 nî ê sî-chūn í-keng sī chhek-bīn hiòng lán--ah (ùi téng-koân kàu ē-kha).
Thó͘-chhiⁿ ê Pak-pòaⁿ-kiû mā ùi joa̍h-thiⁿ kiâⁿ kàu chhiu-hun.
Tī chit cho͘ chheng-chhó ê kiàn-chhiⁿ siàu-siōng lāi-té, Thó͘-chhiⁿ pak-pòaⁿ-kiû ê la̍k-kak-hûn kah tōa-hêng hong-pō hē-thóng mā tī 2018 nî ê iáⁿ-siōng lāi-té khòaⁿ kah chiok chheng-chhó--ê.
Tī 2023 nî ê sî-chūn, peng-ūi-chhiⁿ Thó͘-ūi saⁿ Tethys hoat-seng lêng-thó͘ hiān-siōng, to̍h sī ùi Thó͘-chhiⁿ bīn-thâu-chêng kiâⁿ-kòe, i ê o͘-iáⁿ to̍h tâu-iáⁿ tī Thó͘-chhiⁿ lâm-pòaⁿ-kiû ê hûn-tòa.
Thó͘-chhiⁿ lâm-ke̍k sī léng koh nâ, chit-má chiah tú-beh kiat-sok i 10 nî tn̂g ê kôaⁿ-thiⁿ kah àm-mê.

## [KIP] Thóo-tshinn ê Tsi̍t-kuì
Ū khuân ê Thóo-tshinn ē tī 2023 nî 8 gue̍h 27 kiânn kàu "Thóo-tshinn-tshiong" ê uī-tì, to̍h-sī tī Tē-kiû thinn-tíng khuànn-tio̍h Thài-iông kah Thóo-tshinn tsha 180 tōo.
Tsit lia̍p lī Thài-iông tē 6 hn̄g ê kiânn-tshinn tī tsit kang ē siōng kng, mā-sī lán siōng-hó kuan-tshik ê kak-tōo.
M̄-koh lán iáu-sī bô-huat-tōo ti̍t-tsiap iōng ba̍k-tsiu khuànn-tio̍h i bí-lē ê khuân hē-thóng.
Sī-kóng, tsit-ê hē-lia̍t siòng-phìnn sī uì luē-kiânn-tshinn Tē-kiû ê kak-tōo lâi hip Thóo-tshinn kah Thóo-tshinn-khuân.
1 nî hip 1 tiunn, lóng-tsóng ū 6 tiunn bōng-uán-kiànn iánn-siōng.
Tsit lia̍p khì-thài kū-kiânn-tshinn ê khuân pînn-bīn tī 2018 nî ê sî-tsūn sī tsiànn-bīn hiòng lán, kàu 2023 nî ê sî-tsūn í-king sī tshik-bīn hiòng lán--ah (uì tíng-kuân kàu ē-kha).
Thóo-tshinn ê Pak-puànn-kiû mā uì jua̍h-thinn kiânn kàu tshiu-hun.
Tī tsit tsoo tshing-tshó ê kiàn-tshinn siàu-siōng lāi-té, Thóo-tshinn pak-puànn-kiû ê la̍k-kak-hûn kah tuā-hîng hong-pō hē-thóng mā tī 2018 nî ê iánn-siōng lāi-té khuànn kah tsiok tshing-tshó--ê.
Tī 2023 nî ê sî-tsūn, ping-uī-tshinn Thóo-uī sann Tethys huat-sing lîng-thóo hiān-siōng, to̍h sī uì Thóo-tshinn bīn-thâu-tsîng kiânn-kuè, i ê oo-iánn to̍h tâu-iánn tī Thóo-tshinn lâm-puànn-kiû ê hûn-tuà.
Thóo-tshinn lâm-ki̍k sī líng koh nâ, tsit-má tsiah tú-beh kiat-sok i 10 nî tn̂g ê kuânn-thinn kah àm-mê.

## [English] A Season of Saturn
[Ringed planet Saturn][Ringed planet Saturn] will be at its 2023 opposition, opposite the Sun in Earth's skies, on August 27.
While that puts the sixth planet from the Sun at its [brightest and well-placed][brightest and well-placed] for viewing, its beautiful ring system isn't visible to the unaided eye.
Still, this sequence of six telescopic images taken a year apart follows both Saturn and rings as seen from inner planet Earth.
The gas giant's [ring plane tilts][ring plane tilts] from most open in 2018 to approaching edge-on in 2023 (top to bottom).
That's summer to nearly the autumn [equinox for Saturn's][equinox for Saturn's] northern hemisphere.
In the sharp planetary portraits Saturn's northern [hexagon][hexagon] and a large [storm][storm] system are clearly visible in 2018.
In 2023 [ice moon Tethys][ice moon Tethys] is transiting, casting its shadow across southern hemisphere cloud bands while Saturn's cold blue south pole is emerging from almost a decade of winter darkness.

## 詞彙學習（漢羅/POJ/KIP/華語/English）
- 【土星衝】Thó͘-chhiⁿ-chhiong/Thóo-tshinn-tshiong/土星衝/Saturn's opposition
- 【土星環】Thó͘-chhiⁿ-khoân/Thóo-tshinn-khuân/土星環/Ring of Saturn
- 【環系統】khoân hē-thóng/khuân hē-thóng/環系統/ring system
- 【氣態巨行星】khì-thài kū-kiâⁿ-chhiⁿ/khì-thài kū-kiânn-tshinn/氣態巨行星/gas giant planet
- 【環平面】khoân pîⁿ-bīn/khuân pînn-bīn/環平面/ring plane
- 【內行星】lŏe-kiâⁿ-chhiⁿ/luē-kiânn-tshinn/內行星/inner planet
- 【六角雲】la̍k-kak-hûn/la̍k-kak-hûn/六角雲/hexagon
- 【北半球】pak-pòaⁿ-kiû/pak-puànn-kiû/北半球/northern hemisphere
- 【南半球】lâm-pòaⁿ-kiû/lâm-puànn-kiû/南半球/southern hemisphere
- 【南極】lâm-ke̍k/lâm-ki̍k/南極/south pole
- 【雲帶】hûn-tòa/hûn-tuà/雲帶/cloud bands
- 【凌土現象】lêng-thó͘ hiān-siōng/lîng-thóo hiān-siōng/凌土現象/Saturn transit
- 【冰衛星】peng-ūi-chheⁿ/ping-uī-tshenn/冰衛星/ice moon
- 【土衛三 Tethys】Thó͘-ūi-saⁿ/Thóo-uī-sann/土衛三特堤斯/Tethys
- 【秋分】chhiu-hun/tshiu-hun/秋分/autumn equinox

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Ringed planet Saturn]:https://solarsystem.nasa.gov/planets/saturn/overview/
[brightest and well-placed]:https://earthsky.org/astronomy-essentials/saturn-at-opposition-closest-brightest-best/
[ring plane tilts]:https://apod.nasa.gov/apod/ap210919.html
[equinox for Saturn's]:https://apod.nasa.gov/apod/ap091110.html
[hexagon]:https://apod.nasa.gov/apod/ap230618.html
[storm]:https://apod.nasa.gov/apod/ap110119.html
[ice moon Tethys]:https://apod.nasa.gov/apod/ap170205.html

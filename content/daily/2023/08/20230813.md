---
title: 草帽仔星系 ê 紅外線影像
date: 2023-08-13
publishdate: 2023-08-13T11:45:00+0800
tags: [free2share, M104, 草帽仔星系, 室女座, 室女座星系團 Spitzer 太空望遠鏡]
hero: https://apod.nasa.gov/apod/image/2308/sombrero_spitzer_1080.jpg
summary: 這个浮 tī 空中 ê 環其實 kah 星系平大。實際上，伊是一个星系，上無嘛是星系 ê 一部份。
categories: [podcast]
vocals: [阿錕]
---

{{% apod %}}

- 原始文章：[The Sombrero Galaxy in Infrared](https://apod.nasa.gov/apod/ap230813.html)
- 影像來源：[R. Kennicutt](https://www.as.arizona.edu/people/faculty/robert-kennicutt) ([Steward Obs.](http://www.as.arizona.edu/)) et al., [SSC](http://www.spitzer.caltech.edu/), [JPL](https://www.jpl.nasa.gov/), [Caltech](http://www.caltech.edu/), [NASA](https://www.nasa.gov/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "clmi1n62i027c01x14xby0mb6" >}}

## [漢羅] 草帽仔星系 ê 紅外線影像
這个浮 tī 空中 ê 環，其實 kah 星系平大。
實際上，伊是一个星系，上無嘛是星系 ê 一部份。
這个足媠 ê [草帽仔星系][Sombrero Galaxy 1]，是 [室女座星系團][Virgo Cluster of Galaxies] 內底 上大粒 ê 星系。
Tī 可見光影像內底，烏暗 [塗粉][dust] 帶 kā [草帽仔星系][Sombrero Galaxy 2] 中央閘去矣，毋過 tī 紅外線煞光爍爍。
[這張][featured image] tī [紅外線][infrared] 波段發光 ê 相片，是踅地球 leh 飛 ê [Spitzer 太空望遠鏡][Spitzer Space Telescope] 翕--ê 紅外線波段 假色 [影像][existing]，kah NASA ê [Hubble 太空望遠鏡][Hubble Space Telescope] [可見光][visible] 影像 疊做伙 ê 結果。
影像經過數位處理了後有較清楚。
[草帽仔星系][Sombrero] 嘛 叫做 [M104][M104 1]，差不多有 5 萬 [光年][light years] 闊，就 tī 2800 萬光年遠 ê 所在。
[M104][M104 2]  用細台望遠鏡就看會著，伊就 tī [室女座][Virgo] ê 方向遐。

## [POJ] Chháu-bō-á Seng-hē ê Âng-gōa-sòaⁿ Iáⁿ-siōng
Chit-ê phû tī khong-tiong ê khoân, kî-si̍t kah seng-hē pêⁿ tōa.
Si̍t-chè-siōng, i sī chi̍t-ê seng-hē, siōng-bô mā-sī seng-hē ê chi̍t-pō͘-hūn.
Chit-ê chiok súi ê Chháu-bō-á seng-hē, sī Sek-lú-chō seng-hē-thoân lāi-té siōng tōa-lia̍p ê seng-hē.
Tī khó-kiàn-kng iáⁿ-siōng lāi-té, o͘-àm thô͘-hún-tòa kā Chháu-bō-á seng-hē tiong-ng cha̍h khì--ah, m̄-koh tī âng-gōa-sòaⁿ soah kng-sih-sih.
Chit-tiuⁿ tī âng-gōa-sòaⁿ pho-tōaⁿ hoat-kng ê siòng-phìⁿ, sī se̍h Tē-kiû leh poe ê Spitzer Thài-khong Bōng-oán-kiàⁿ hip--ê âng-gōa-sòaⁿ pho-tōaⁿ ká-sek iáⁿ-siōng, kah NASA ê Hubble Thài-khong Bōng-oán-kiàⁿ khó-kiàn-kng iáⁿ-siōng tha̍h chò-hóe ê kiat-kó.
Iáⁿ-siōng keng-kòe sò͘-ūi chhú-lí liáu-āu ū khah chheng-chhó.
Chháu-bō-á seng-hē mā kiò-chò M104, chha-put-to ū 5 bān kng-nî khoah, to̍h tī 2800 bān kng-nî hn̄g ê só͘-chāi.
M104 iōng sè-tâi bōng-oán-kiàⁿ tiō khòaⁿ-ē-tio̍h, i to̍h tī Sek-lú-chō ê hong-hiòng hia.

## [KIP] Tsháu-bō-á Sing-hē ê Âng-guā-suànn Iánn-siōng
Tsit-ê phû tī khong-tiong ê khuân, kî-si̍t kah sing-hē pênn tuā.
Si̍t-tsè-siōng, i sī tsi̍t-ê sing-hē, siōng-bô mā-sī sing-hē ê tsi̍t-pōo-hūn.
Tsit-ê tsiok suí ê Tsháu-bō-á sing-hē, sī Sik-lú-tsō sing-hē-thuân lāi-té siōng tuā-lia̍p ê sing-hē.
Tī khó-kiàn-kng iánn-siōng lāi-té, oo-àm thôo-hún-tuà kā Tsháu-bō-á sing-hē tiong-ng tsa̍h khì--ah, m̄-koh tī âng-guā-suànn suah kng-sih-sih.
Tsit-tiunn tī âng-guā-suànn pho-tuānn huat-kng ê siòng-phìnn, sī se̍h Tē-kiû leh pue ê Spitzer Thài-khong Bōng-uán-kiànn hip--ê âng-guā-suànn pho-tuānn ká-sik iánn-siōng, kah NASA ê Hubble Thài-khong Bōng-uán-kiànn khó-kiàn-kng iánn-siōng tha̍h tsò-hué ê kiat-kó.
Iánn-siōng king-kuè sòo-uī tshú-lí liáu-āu ū khah tshing-tshó.
Tsháu-bō-á sing-hē mā kiò-tsò M104, tsha-put-to ū 5 bān kng-nî khuah, to̍h tī 2800 bān kng-nî hn̄g ê sóo-tsāi.
M104 iōng sè-tâi bōng-uán-kiànn tiō khuànn-ē-tio̍h, i to̍h tī Sik-lú-tsō ê hong-hiòng hia.

## [English] The Sombrero Galaxy in Infrared
This floating ring is the size of a galaxy.
In fact, it is a galaxy -- or at least part of one: the photogenic [Sombrero Galaxy][Sombrero Galaxy 1], one of the largest galaxies in the nearby [Virgo Cluster of Galaxies][Virgo Cluster of Galaxies].
The dark band of [dust][dust] that obscures the mid-section of the [Sombrero Galaxy][Sombrero Galaxy 2] in optical light actually glows brightly in infrared light.
The [featured image][featured image], digitally sharpened, shows the [infrared][infrared] glow, recently recorded by the orbiting [Spitzer Space Telescope][Spitzer Space Telescope], superposed in false-color on an [existing][existing] image taken by NASA's [Hubble Space Telescope][Hubble Space Telescope] in [visible][visible] light.
The [Sombrero][Sombrero] Galaxy, also known as [M104][M104 1], spans about 50,000 [light years][light years] across and lies 28 million light years away.
[M104][M104 2] can be seen with a small telescope in the direction of the constellation [Virgo][Virgo].

## 詞彙學習（漢羅/POJ/KIP/華語/English）
- 【草帽仔星系】Chháu-bō-á seng-hē/Tsháu-bō-á sing-hē/草帽星系/Sombrero Galaxy
- 【室女座】Sek-lú-chō/Sik-lú-tsō/室女座/Virgo
- 【室女座星系團】Sek-lú-chō seng-hē-thoân/Sik-lú-tsō sing-hē-thuân/室女座星系團/Virgo Cluster of Galaxies
- 【假色影像】ká-sek iáⁿ-siōng/ká-sik iánn-siōng/假色影像/false-color image
- 【M104】M it-khòng-sù/M it-khòng-sù/M104/M104
- 【Hubble 太空望遠鏡】Hubble Thài-khong bōng-oán-kiàⁿ/Hubble Thài-khong bōng-uán-kiànn/哈伯太空望遠鏡/Hubble Space Telescope
- 【Spitzer 太空望遠鏡】Spitzer Thài-khong bōng-oán-kiàⁿ/Spitzer Thài-khong bōng-uán-kiànn/史匹哲太空望遠鏡/Spitzer Space Telescope

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Sombrero Galaxy 1]:http://messier.seds.org/m/m104.html
[Virgo Cluster of Galaxies]:https://apod.nasa.gov/apod/ap050213.html
[dust]:https://apod.nasa.gov/apod/ap030706.html
[Sombrero Galaxy 2]:https://en.wikipedia.org/wiki/Sombrero_galaxy
[featured image]:https://www.spitzer.caltech.edu/images/1419-ssc2005-11a-Spitzer-Spies-Spectacular-Sombrero
[infrared]:https://science.nasa.gov/ems/07_infraredwaves
[Spitzer Space Telescope]:https://www.nasa.gov/mission_pages/spitzer/main/index.html
[existing]:https://apod.nasa.gov/apod/ap210514.html
[Hubble Space Telescope]:https://www.nasa.gov/mission_pages/hubble/about
[visible]:https://science.nasa.gov/ems/09_visiblelight
[Sombrero]:https://en.wikipedia.org/wiki/Sombrero
[M104 1]:http://www.youtube.com/watch?v=GBB2xQe8nMw
[light years]:https://spaceplace.nasa.gov/light-year/en/
[M104 2]:https://apod.nasa.gov/apod/ap070505.html
[Virgo]:https://en.wikipedia.org/wiki/Virgo_(constellation)

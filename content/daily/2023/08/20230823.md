---
title: 流星 kah 星系
date: 2023-08-23
publishdate: 2023-08-23T11:45:00+0800
tags: [流星, 星系, 彗核, Swift-Tuttle 彗星, 彗星屑仔, 英仙座流星雨, 仙女座星系, M31]
hero: https://apod.nasa.gov/apod/image/2308/M31Perseid_Pedrero_1080.jpg
summary: 伊其實是 kah 沙平大粒 ê 彗核，應該是幾若年前 ùi 踅 太陽 ê Swift-Tuttle 彗星 噴--出來--ê。
categories: [podcast]
vocals: [阿錕]
---

{{% apod %}}

- 原始文章：[The Meteor and the Galaxy](https://apod.nasa.gov/apod/ap230823.html)
- 影像來源 kah 版權：[Jose Pedrero](https://www.instagram.com/josepedrero.jpart/)
- 台文翻譯：[An-Li Tsai][An-Li Tsai] ([NSYSU][NSYSU])

{{< podcast "cln0kf92y001a01ze3jy72fra" >}}

## [漢羅] 流星 kah 星系
伊是 ùi [外太空][outer space] 來--ê。
這个「伊」，其實是 [kah 沙平大粒][sand-sized bit] ê [彗核][comet nucleus]，應該是幾若年前 ùi 踅 太陽 ê [Swift-Tuttle 彗星][Comet Swift-Tuttle] 噴--出來--ê。
毋過伊家己猶繼續踅太陽 leh 行。
地球行過彗星軌道 ê 時陣，彗星屑仔就會挵著 [地球大氣][atmosphere of our fair planet]，按呢就會變做流星。
這粒 [流星崩去矣][meteor deteriorated]，氣體噴出來發出 ê 光，是照伊 ê 組成元素決定--ê。
這張影像是 頂禮拜 [英仙座流星雨][Perseids meteor shower] 上濟彼暗 tī [西班牙][Spain] [Castilla La Mancha][Castilla La Mancha] 翕--ê。
媠甲擋袂牢 ê 流星痕跡就 [干焦][only] 出現 tī 50 張相片內底 ê 其中這張，內底閣有翕著 [仙女座星系][Andromeda galaxy]。
是講相片內底一點一點--ê 是恆星，彼逐粒是攏比流星較遠。
Kah 恆星相比，[仙女座星系][Andromeda galaxy] (M31)，當然是較遠。

## [POJ] Liû-chheⁿ kah Seng-hē
I sī ùi gōa-thài-khong lâi--ê.
Chit-ê "i", kî-si̍t sī kah soa pêⁿ tōa-lia̍p ê hūi-he̍k, eng-kai sī kúi-nā nî-chêng ùi se̍h Thài-iông ê Swift-Tuttle hūi-chheⁿ phùn--chhut-lâi--ê.
M̄-koh i ka-kī iáu kè-sio̍k se̍h Thài-iông leh kiâⁿ.
Tē-kiû kiâⁿ-kòe hūi-chheⁿ kúi-tō ê sî-chūn, hūi-chheⁿ sap-á to̍h ē lòng-tio̍h Tē-kiû tāi-khì, án-ne to̍h ē piàn-chò liû-chheⁿ.
Chit lia̍p liû-chheⁿ pang--khì--ah, khì-thé phùn chhut-lâi hoat-chhut ê kng, sī chiàu i ê cho͘-sêng goân-sò͘ koat-tēng--ê.
Chit-tiuⁿ iáⁿ-siōng sī téng-lé-pài Eng-sian-chō liû-chheⁿ-hō͘ siōng-chē hit àm tī Se-pan-gâ Castilla la Mancha hip--ê.
Súi kah tòng-bē-tiâu ê liû-chheⁿ hûn-jiah tō kan-na chhut-hiān tī 50 tiuⁿ siòng-phìⁿ lāi-té ê kî-tiong chit-tiuⁿ, lāi-té koh-ū hip-tio̍h Sian-lú-chō Seng-hē.
Sī-kóng siòng-phìⁿ lāi-té chi̍t-tiám chi̍t-tiám--ê sī hêng-chheⁿ, he ta̍k lia̍p sī lóng pí liû-chheⁿ khah hn̄g.
Kah hêng-chheⁿ sio-pí, Sian-lú-chō Seng-hē (M31), tong-jiân sī khah hn̄g.

## [KIP] Liû-tshenn kah Sing-hē
I sī uì guā-thài-khong lâi--ê.
Tsit-ê "i", kî-si̍t sī kah sua pênn tuā-lia̍p ê huī-hi̍k, ing-kai sī kuí-nā nî-tsîng uì se̍h Thài-iông ê Swift-Tuttle huī-tshenn phùn--tshut-lâi--ê.
M̄-koh i ka-kī iáu kè-sio̍k se̍h Thài-iông leh kiânn.
Tē-kiû kiânn-kuè huī-tshenn kuí-tō ê sî-tsūn, huī-tshenn sap-á to̍h ē lòng-tio̍h Tē-kiû tāi-khì, án-ne to̍h ē piàn-tsò liû-tshenn.
Tsit lia̍p liû-tshenn pang--khì--ah, khì-thé phùn tshut-lâi huat-tshut ê kng, sī tsiàu i ê tsoo-sîng guân-sòo kuat-tīng--ê.
Tsit-tiunn iánn-siōng sī tíng-lé-pài Ing-sian-tsō liû-tshenn-hōo siōng-tsē hit àm tī Se-pan-gâ Castilla la Mancha hip--ê.
Suí kah tòng-bē-tiâu ê liû-tshenn hûn-jiah tō kan-na tshut-hiān tī 50 tiunn siòng-phìnn lāi-té ê kî-tiong tsit-tiunn, lāi-té koh-ū hip-tio̍h Sian-lú-tsō Sing-hē.
Sī-kóng siòng-phìnn lāi-té tsi̍t-tiám tsi̍t-tiám--ê sī hîng-tshenn, he ta̍k lia̍p sī lóng pí liû-tshenn khah hn̄g.
Kah hîng-tshenn sio-pí, Sian-lú-tsō Sing-hē (M31), tong-jiân sī khah hn̄g.

## [English] The Meteor and the Galaxy
It came from [outer space][outer space].
It -- in this case a [sand-sized bit][sand-sized bit] of a [comet nucleus][comet nucleus] -- was likely ejected many years ago from Sun-orbiting [Comet Swift-Tuttle][Comet Swift-Tuttle], but then continued to orbit the Sun alone.
When the Earth crossed through this orbit, the piece of comet debris impacted the [atmosphere of our fair planet][atmosphere of our fair planet] and was seen as a meteor.
This [meteor deteriorated][meteor deteriorated], causing gases to be emitted that glowed in colors emitted by its component elements.
The featured image was taken last week from [Castilla La Mancha][Castilla La Mancha], [Spain][Spain], during the peak night of the [Perseids meteor shower][Perseids meteor shower].
The picturesque meteor streak happened to appear in the [only][only] one of 50 frames that also included the [Andromeda galaxy][Andromeda galaxy].
Stars dot the frame, each much further away than the meteor.
Compared to the stars, the [Andromeda galaxy][Andromeda galaxy] (M31) is, again, much further away.

## 詞彙學習（漢羅/POJ/KIP/華語/English）
- 【流星】liû-chheⁿ/liû-tshenn/流星/meteor
- 【星系】seng-hē/sing-hē/星系/galaxy
- 【彗核】hūi-he̍k/huī-hi̍k/彗核/comet nucleus
- 【Swift-Tuttle 彗星】Swift-Tuttle hūi-chheⁿ/Swift-Tuttle huī-tshenn/斯威夫特-塔特爾彗星/Comet Swift-Tuttle
- 【彗星屑仔】hūi-chheⁿ sap-á/huī-tshenn sap-á/彗星碎片/comet debris
- 【英仙座流星雨】Eng-sian-chō liû-chheⁿ-hō͘/Ing-sian-tsō liû-tshenn-hōo/英仙座流星雨/Perseids meteor shower
- 【仙女座星系】Sian-lú-chō seng-hē/Sian-lú-tsō sing-hē/仙女座星系/Andromeda galaxy
- 【M31】M saⁿ-cha̍p-it/M sann-tsa̍p-it/M31/M31

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[outer space]:https://en.wikipedia.org/wiki/It_Came_from_Outer_Space
[sand-sized bit]:https://apod.nasa.gov/apod/ap011117.html
[comet nucleus]:https://apod.nasa.gov/apod/ap200315.html
[Comet Swift-Tuttle]:https://solarsystem.nasa.gov/asteroids-comets-and-meteors/comets/109p-swift-tuttle/in-depth/
[atmosphere of our fair planet]:https://spaceplace.nasa.gov/atmosphere/en/
[meteor deteriorated]:https://apod.nasa.gov/apod/ap230724.html
[Castilla La Mancha]:https://youtu.be/MeEYLreMbpw
[Spain]:https://en.wikipedia.org/wiki/Spain
[Perseids meteor shower]:https://apod.nasa.gov/apod/ap230809.html
[only]:https://media.istockphoto.com/id/1240888678/photo/the-surprised-cat-the-amazement-of-the-cat-open-your-mouth-in-surprise-an-extreme-degree-of.webp?b=1&s=170667a&w=0&k=20&c=DREvaissymPAAG3WlYALFfuNTm8WrmPhcjLdejOsaQs=
[Andromeda galaxy]:https://apod.nasa.gov/apod/ap191014.html
[Andromeda galaxy]:https://apod.nasa.gov/apod/ap230322.html

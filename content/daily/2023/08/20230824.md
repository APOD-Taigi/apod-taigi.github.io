---
title: 綴 銀河 行 ê 流星
date: 2023-08-24
publishdate: 2023-08-24T11:45:00+0800
tags: [銀河, 英仙座流星雨, 英仙座流星, 英仙座, 輻射點, 視野, 星群, 天津四, 織女星, 牛郎星, 夏季大三角, 光帶, Iran 共和國]
hero: https://apod.nasa.gov/apod/image/2308/MSH11080.jpg
summary: Tī 無月娘 ê 暗暝，足濟地球居民就會當看著一年一擺 ê 英仙座流星雨。
---

{{% apod %}}

- 原始文章：[Meteors along the Milky Way](https://apod.nasa.gov/apod/ap230824.html)
- 影像來源 kah [版權][copyright]：Ali Hosseini Nezhad
- 台文翻譯：[An-Li Tsai][An-Li Tsai] ([NSYSU][NSYSU])

## [漢羅] 綴 銀河 行 ê 流星
Tī 無月娘 ê [暗暝][Under dark]，足濟 [地球居民][denizens of planet Earth] 就會當看著一年一擺 ê 英仙座流星雨。
這是 8 月 13 天欲光進前 tī Iran 共和國 Shiraz ê 山坡草埔看著--ê 北半球熱天 ê 銀河 kah 綴伊行 ê [英仙座流星][Perseid meteors streak]。
這張設計好 ê 組合影像，是 [一年一擺 流星雨][active annual meteor shower's] 上濟 ê 時陣，差不多是 當地時間 透早 2:00 到 4:30 翕--ê。
流星雨 ê 輻射點就 tī 英雄星座，英仙座內底。
毋過這無 tī 這張夜空景色內底，是 tī kha-mé-lah 視野頂懸較遠 ê 所在。
是講北半球熱天暗暝 [猶看會著][can still spot] 幾若个咱熟似 ê 星群。
Ùi 天津四、織女星、kah 牛郎星 幾若粒較光 ê 恆星組成 ê [夏季大三角][Summer Triangle]，就迒 tī 銀河 ê 光帶 頂懸。

## [POJ] Tòe Gîn-hô kiâⁿ ê Liû-chheⁿ
Tī bô goe̍h-niû ê àm-mê, chiok chē Tē-kiû ki-bîn to̍h ē-tàng khòaⁿ-tio̍h chi̍t-nî chi̍t-pái ê Eng-sian-chō liû-chheⁿ-hō͘.
Che-sī 8 goe̍h 13 thiⁿ beh kng chìn-chêng tī Iran kiōng-hô-kok Shiraz ê soaⁿ-pho chháu-po͘ khòaⁿ--tio̍h--ê Pak-pòaⁿ-kiû joa̍h-thiⁿ ê Gîn-hô kah tòe i kiâⁿ ê Eng-sian-chō liû-chheⁿ.
Chit-tiuⁿ siat-kè hó ê cho͘-ha̍p iáⁿ-siōng, sī chi̍t-nî chi̍t-pái liû-chheⁿ-hō͘ siōng-chē ê sî-chūn, chha-put-to sī tong-tē sî-kan thàu-chá 2:00 kàu 4:30 hip--ê.
Liû-chheⁿ-hō͘ ê hok-siā-tiám to̍h tī eng-hiông seng-chō, Eng-sian-chō lāi-té.
M̄-koh che bô tī chit-tiuⁿ iā-khang kéng-sek lāi-té, sī tī kha-mé-lah sī-iá téng-koân khah hn̄g ê só͘-chāi.
Sī-kóng Pak-pòaⁿ-kiû loa̍h-thiⁿ àm-mî iáu khòaⁿ-ē-tio̍h kúi-nā ê lán se̍k-sāi ê seng-kûn.
Ùi Thian-chin-sù, Chit-lú-chheⁿ, kah Gû-nn̂g-chheⁿ kúi-nā lia̍p khah kng ê hêng-chhiⁿ cho͘-sêng ê Hā-kùi Tōa-saⁿ-kak, to̍h hāⁿ tī Gîn-hô ê kng-tòa téng-koân.

## [KIP] Tuè Gîn-hô kiânn ê Liû-tshenn
Tī bô gue̍h-niû ê àm-mê, tsiok tsē Tē-kiû ki-bîn to̍h ē-tàng khuànn-tio̍h tsi̍t-nî tsi̍t-pái ê Ing-sian-tsō liû-tshenn-hōo.
Tse-sī 8 gue̍h 13 thinn beh kng tsìn-tsîng tī Iran kiōng-hô-kok Shiraz ê suann-pho tsháu-poo khuànn--tio̍h--ê Pak-puànn-kiû jua̍h-thinn ê Gîn-hô kah tuè i kiânn ê Ing-sian-tsō liû-tshenn.
Tsit-tiunn siat-kè hó ê tsoo-ha̍p iánn-siōng, sī tsi̍t-nî tsi̍t-pái liû-tshenn-hōo siōng-tsē ê sî-tsūn, tsha-put-to sī tong-tē sî-kan thàu-tsá 2:00 kàu 4:30 hip--ê.
Liû-tshenn-hōo ê hok-siā-tiám to̍h tī ing-hiông sing-tsō, Ing-sian-tsō lāi-té.
M̄-koh tse bô tī tsit-tiunn iā-khang kíng-sik lāi-té, sī tī kha-mé-lah sī-iá tíng-kuân khah hn̄g ê sóo-tsāi.
Sī-kóng Pak-puànn-kiû lua̍h-thinn àm-mî iáu khuànn-ē-tio̍h kuí-nā ê lán si̍k-sāi ê sing-kûn.
Uì Thian-tsin-sù, Tsit-lú-tshenn, kah Gû-nn̂g-tshenn kuí-nā lia̍p khah kng ê hîng-tshinn tsoo-sîng ê Hā-kuì Tuā-sann-kak, to̍h hānn tī Gîn-hô ê kng-tuà tíng-kuân.

## [English] Meteors along the Milky Way
[Under dark][Under dark] and mostly moonless night skies, many [denizens of planet Earth][denizens of planet Earth] were able to watch this year's Perseid meteor shower.
Seen from a grassy hillside from Shiraz, Iran these [Perseid meteors streak][Perseid meteors streak] along the northern summer Milky Way before dawn on Sunday, August 13.
Frames used to construct the composited image were captured near the [active annual meteor shower's][active annual meteor shower's] peak between 02:00 AM and 04:30 AM local time.
Not in this night skyscape, the shower's radiant in the heroic constellation Perseus is far above the camera's field of view.
But fans of northern summer nights [can still spot][can still spot] a familiar asterism.
Formed by bright stars Deneb, Vega, and Altair, the [Summer Triangle][Summer Triangle] spans the luminous band of the Milky Way.

## 詞彙學習（漢羅/POJ/KIP/華語/English）
- 【銀河】Gîn-hô/Gîn-hô/銀河/Milky Way
- 【英仙座流星雨】Eng-sian-chō liû-chheⁿ-hō͘/Ing-sian-tsō liû-tshenn-hōo/英仙座流星雨/Perseid meteor shower
- 【英仙座流星】Eng-sian-chō liû-chheⁿ/Ing-sian-tsō liû-tshenn/英仙座流星/Perseid meteors
- 【英仙座】Eng-sian-chō/Ing-sian-tsō/英仙座/Perseus
- 【輻射點】hok-siā-tiám/hok-siā-tiám/輻射點/radiant
- 【視野】sī-iá/sī-iá/視野/field of view
- 【星群】seng-kûn/sing-kûn/星群/asterism
- 【天津四】Thian-tin-sù/Thian-tin-sù/天津四/Deneb
- 【織女星】Chit-lú-chheⁿ/Tsit-lú-tshenn/織女星/Vega
- 【牛郎星】Gû-nn̂g-chheⁿ/Gû-nn̂g-tshenn/牛郎星/Altair
- 【夏季大三角】Hā-kùi Tōa-saⁿ-kak/Hā-kuì Tuā-sann-kak/夏季大三角/Summer Triangle
- 【光帶】kng-tòa/kng-tuà/光帶/luminous band
- 【Iran 共和國】Iran kiōng-hô-kok/Iran kiōng-hô-kok/伊朗共和國/Iran

{{% /apod %}}
[An-Li Tsai]: mailto:thianbun.taigi@gmail.com
[NSYSU]: https://phys.nsysu.edu.tw/

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Under dark]:https://apod.nasa.gov/apod/ap130810.html
[denizens of planet Earth]:https://apod.nasa.gov/apod/ap190815.html
[Perseid meteors streak]:https://www.facebook.com/media/set/?set=a.278469731548278&type=3
[active annual meteor shower's]:https://solarsystem.nasa.gov/asteroids-comets-and-meteors/meteors-and-meteorites/perseids/in-depth/
[can still spot]:https://apod.nasa.gov/apod/image/2308/MSH21080.jpg
[Summer Triangle]:https://apod.nasa.gov/apod/ap150627.html

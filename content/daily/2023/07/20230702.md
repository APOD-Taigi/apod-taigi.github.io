---
title: 銀河 kah 南極洲天頂 ê 極光
date: 2023-07-02
publishdate: 2023-07-02T11:45:00+0800
tags: [南極洲, 球形衛星, 接受器, 風車, 天狼星, 老人星, 銀河系, 中央帶, 大麥哲倫星雲, 小麥哲倫星雲, 闊幅鏡頭]
hero: https://apod.nasa.gov/apod/fap/image/2307/MWAurora_hang_960.jpg
summary: 這是這个長長 ê 暗暝內底上讚 ê 夜空。
categories: [podcast]
vocals: [阿錕]
---

{{% apod %}}

- 原始文章：[Milky Way and Aurora over Antarctica](https://apod.nasa.gov/apod/ap230702.html)
- 影像來源 kah 版權：[LI Hang](http://www.weibo.com/lihang999)
- 探索宇宙：[APOD 亂數產生器](https://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NCU][NCU])

{{< podcast "clkves7z2005e01w7dhg255a7" >}}

## [漢羅] 銀河 kah 南極洲天頂 ê 極光
這是 tī 這个長長 ê 暗暝內底上讚 ê 夜空。
[南極洲][Antarctica] ê 一寡所在，毋但 tī 寒天爾爾，日頭是會 tī 地平線頂懸幾若禮拜攏袂落去。
[中國][China] tī 南極洲 ê [中山研究站][Zhongshan Station]，人有當時仔會為著欲翕美麗 ê 夜空，甘願冒險留 tī 足寒 ê 所在翕。
這張相片就是按呢來--ê。
這是 2015 年 7 月中翕--ê，拄仔好 tī [極區暗暝][polar night] [欲煞進前][just before the end] 翕--ê。
Kā [闊幅鏡頭][wide angle lens] 向天頂翕 ê 時陣，毋但視野上下底會掠著地面 ê 景色，上頂懸仝款嘛會。
前景有一个同事嘛咧翕相。
咱閣會當看著 tī 較遠 ê 所在，有球形衛星 ê 接受器 kah 幾若个 [風車][windmills]。
夜空有足濟恆星，嘛有翕著 [天狼星][Sirius] kah [老人星][Canopus]。
Tī 較遠 ê 背景，地平線 kah 地平線之間 [搝甲長長 ê][stretching]，是咱 [銀河系][Milky Way Galaxy] ê [中央帶][central band]。
相片較倚正爿頂懸遐，tī 咱巨型銀河系附近，有兩个霧霧 ê 天體，彼是 [大][Large] 、[小][Small] 麥哲倫 [星雲][Clouds]，in 是 tī 閣較遙遠 ê 所在。

## [POJ] Gîn-hô-hē kah lâm-ke̍k-chiu thiⁿ-téng ê ke̍k kng
Che-sī tī chit-ê tn̂g-tn̂g ê àm-mê lāi-té siōng chán ê iā-khong.
Lâm-ke̍k-chiu ê chi̍t-kóa só͘-chāi, m̄-nā tī kôaⁿ-thiⁿ niā-niā, ji̍t-thâu sī ē tī tē-pêng-sòaⁿ téng-koân kúi-nā lé-pài lóng bē-lo̍h-khì.
Tiong-kok tī lâm-ke̍k-chiu ê Tiong-san gián-kiù-chām, lâng ū-tang-sî-á ē ūi tio̍h beh hip bí-lē ê iā-khong, kam-goān mō͘-hiám lâu tī chiok kôaⁿ ê só͘-chāi hip.
Chit-tiuⁿ siòng-phìⁿ tio̍h-sī án-ne lâi--ê.
Che-sī 2015 nî 7 ge̍h-tiong hip--ê, tú-á-hó tī ke̍k-khu àm-mê beh soah chìn-chêng hip--ê.
Kā khoah-pak kiàⁿ-thâu hiòng thiⁿ-téng hip ê sî-chūn, m̄-nā sī-iá siōng ē-té ē lia̍h-tio̍h tē-bīn ê kéng-sek, siōng téng-koân kāng-khoán mā ē.
Chiân-kéng ū chi̍t-ê tông-sū mā leh hip-siòng.
Lán koh ē-tàng khòaⁿ-tio̍h tī khah hn̄g ê só͘-chāi, ū kiû-hêng ūi-chhiⁿ ê chiap-siū-khì kah kúi-nā ê hong-chhia.
Iā-khong ū chiok chē hêng-chhiⁿ, mā ū hip-tio̍h Thian-lông-chhiⁿ kah Lāu-lâng-chhiⁿ.
Tī khah hn̄g ê pōe-kéng, tē-pêng-sòaⁿ kah tē-pêng-sòaⁿ chi-kan giú kah tn̂g-tn̂g ê, sī lán Gîn-hô-hē ê tiong-iong-tòa.
Siòng-phìⁿ khah óa chiàⁿ-pêng téng-koân hiah, tī lán kū-hêng Gîn-hô-hē hù-kīn, ū nn̄g-ê bū-bū ê thian-thé, he sī tōa, sió Be̍h-tiat-lûn seng-hûn, in sī tī koh-khah iâu-oán ê só͘-chāi.

## [KIP] Gîn-hô-hē kah lâm-ki̍k-tsiu thinn-tíng ê ki̍k kng
Tse-sī tī tsit-ê tn̂g-tn̂g ê àm-mê lāi-té siōng tsán ê iā-khong.
Lâm-ki̍k-tsiu ê tsi̍t-kuá sóo-tsāi, m̄-nā tī kuânn-thinn niā-niā, ji̍t-thâu sī ē tī tē-pîng-suànn tíng-kuân kuí-nā lé-pài lóng bē-lo̍h-khì.
Tiong-kok tī lâm-ki̍k-tsiu ê Tiong-san gián-kiù-tsām, lâng ū-tang-sî-á ē uī tio̍h beh hip bí-lē ê iā-khong, kam-guān mōo-hiám lâu tī tsiok kuânn ê sóo-tsāi hip.
Tsit-tiunn siòng-phìnn tio̍h-sī án-ne lâi--ê.
Tse-sī 2015 nî 7 ge̍h-tiong hip--ê, tú-á-hó tī ki̍k-khu àm-mê beh suah tsìn-tsîng hip--ê.
Kā khuah-pak kiànn-thâu hiòng thinn-tíng hip ê sî-tsūn, m̄-nā sī-iá siōng ē-té ē lia̍h-tio̍h tē-bīn ê kíng-sik, siōng tíng-kuân kāng-khuán mā ē.
Tsiân-kíng ū tsi̍t-ê tông-sū mā leh hip-siòng.
Lán koh ē-tàng khuànn-tio̍h tī khah hn̄g ê sóo-tsāi, ū kiû-hîng uī-tshinn ê tsiap-siū-khì kah kuí-nā ê hong-tshia.
Iā-khong ū tsiok tsē hîng-tshinn, mā ū hip-tio̍h Thian-lông-tshinn kah Lāu-lâng-tshinn.
Tī khah hn̄g ê puē-kíng, tē-pîng-suànn kah tē-pîng-suànn tsi-kan giú kah tn̂g-tn̂g ê, sī lán Gîn-hô-hē ê tiong-iong-tuà.
Siòng-phìnn khah uá tsiànn-pîng tíng-kuân hiah, tī lán kū-hîng Gîn-hô-hē hù-kīn, ū nn̄g-ê bū-bū ê thian-thé, he sī tuā, sió Be̍h-tiat-lûn sing-hûn, in sī tī koh-khah iâu-uán ê sóo-tsāi.

## [English] Milky Way and Aurora over Antarctica
It was one of the better skies of this long night.
In parts of [Antarctica][Antarctica], not only is it winter, but the Sun can spend weeks below the horizon.
At [China][China]'s [Zhongshan Station][Zhongshan Station], people sometimes venture out into the cold to photograph a spectacular night sky.
The featured image from one such outing was taken in mid-July of 2015, [just before the end][just before the end] of this [polar night][polar night].
Pointing up, the [wide angle lens][wide angle lens] captured not only the ground at the bottom, but at the top as well.
In the foreground, a colleague is taking pictures.
In the distance, a spherical satellite receiver and several [windmills][windmills] are visible.
Numerous stars dot the night sky, including [Sirius][Sirius] and [Canopus][Canopus].
Far in the background, [stretching][stretching] overhead from horizon to horizon, is the [central band][central band] of our [Milky Way Galaxy][Milky Way Galaxy].
Even further in the distance, visible as extended smudges near the top, are the [Large][Large] and [Small][Small] Magellanic [Clouds][Clouds], satellite galaxies near our huge [Milky Way Galaxy][Milky Way Galaxy].

## 詞彙學習

|漢羅|POJ|KIP|華語|English|
|-|-|-|-|-|
|南極洲|Lâm-ke̍k-chiu|Lâm-ki̍k-tsiu|南極洲|Antarctica|
|闊幅鏡頭|khoah-pak kiàⁿ-thâu|khuah-pak kiànn-thâu|廣角鏡|wide angle lens|
|球形衛星|kiû-hêng ūi-chhiⁿ|kiû-hîng uī-tshinn|球形衛星|spherical satellite|
|接受器|chiap-siū-khì|tsiap-siū-khì|接受器|receiver|
|風車|hong-chhia|hong-tshia|風車|windmills|
|天狼星|Thian-lông-chhiⁿ|Thian-lông-tshinn|天狼星|Sirius|
|老人星|Lāu-lâng-chhiⁿ|Lāu-lâng-tshinn|老人星|Canopus|
|銀河系|Gîn-hô-hē|Gîn-hô-hē|銀河系|Milky Way Galaxy|
|中央帶|tiong-iong-tòa|tiong-iong-tuà|中央帶|central band|
|大麥哲倫星雲|Tōa Be̍h-tiat-lûn seng-hûn|Tuā Be̍h-tiat-lûn sing-hûn|大麥哲倫星雲|Large Magellanic Clouds|
|小麥哲倫星雲|Sió Be̍h-tiat-lûn seng-hûn|Sió Be̍h-tiat-lûn sing-hûn|小麥哲倫星雲|Small Magellanic Clouds|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Antarctica]:https://www.nasa.gov/audience/forstudents/5-8/features/nasa-knows/what-is-antarctica-58.html
[China]:https://en.wikipedia.org/wiki/China
[Zhongshan Station]:https://en.wikipedia.org/wiki/Zhongshan_Station_(Antarctica)
[just before the end]:https://dateandtime.info/citysunrisesunset.php?id=6620792
[polar night]:https://en.wikipedia.org/wiki/Polar_night
[wide angle lens]:https://en.wikipedia.org/wiki/Wide-angle_lens
[windmills]:https://energy.gov/eere/wind/how-do-wind-turbines-work
[Sirius]:http://stars.astro.illinois.edu/sow/sirius.html
[Canopus]:https://apod.nasa.gov/apod/ap100514.html
[stretching]:https://media.istockphoto.com/id/175194979/photo/big-stretch.jpg?s=612x612&w=0&k=20&c=1DMdAkJMllfbCuwlN0OdD1vWbsz-kdD-PloadnaPDwY=
[central band]:https://apod.nasa.gov/apod/ap110710.html
[Milky Way Galaxy]:http://www.atlasoftheuniverse.com/milkyway.html
[Large]:https://apod.nasa.gov/apod/ap130528.html
[Small]:https://apod.nasa.gov/apod/ap100903.html
[Clouds]:https://apod.nasa.gov/apod/ap140916.html
[Milky Way Galaxy]:https://heasarc.gsfc.nasa.gov/docs/cosmic/milkyway_info.html

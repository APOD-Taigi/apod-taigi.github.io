---
title: 行到近日點附近 ê 彗星 C/2023 E1 ATLAS
date: 2023-07-14
publishdate: 2023-07-14T11:45:00+0800
tags: [近日點, 彗星 C/2023 E1, ATLAS 彗星, ATLAS 小行星攏地球 ê 最後警報系統, ATLAS, 小熊座, 彗鬚, 離子尾溜, 內太陽系, 光分, 黃道面, 哈雷型彗星]
hero: https://apod.nasa.gov/apod/image/2307/C_2023_E1_ATLAS_C14F2_DEBartlett1024.jpg
summary: 彗星 C/2023 E1 (ATLAS 彗星) 三月才開始出名，另外一粒是 NASA 小行星攏地球 ê 最後警報系統 揣著 ê 彗星。
categories: [podcast]
vocals: [阿錕]
---

{{% apod %}}

- 原始文章：[Comet C/2023 E1 ATLAS near Perihelion](https://apod.nasa.gov/apod/ap230714.html)
- 影像來源 kah [版權][copyright]：[Dan Bartlett](https://www.astrobin.com/users/h2ologg/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clli7gzzy013b01tag4wxd9am" >}}

## [漢羅] 行到近日點附近 ê 彗星 C/2023 E1 ATLAS
咱 3 月才開始注意著 [彗星 C/2023 E1 (ATLAS 彗星)][Comet C/2023 E1 (ATLAS)]，伊是 NASA 小行星攏地球 ê 最後警報系統 揣著 ê 另外一粒彗星。
ATLAS 彗星 會 tī 7 月 1 號行到近日點，就是伊 kah 太陽上倚彼位。
[這張望遠鏡視野][captured in this frame] 內底 ê 彗星，是幾若工後 向 北天 ê 小熊座方向翕--ê。
內底有足媠 ê 青色彗鬚、較暗較狹 ê 離子尾溜、kah 背景 ê 恆星。
這粒彗星猶未行到伊 kah 地球上倚彼位。
8 月 18 彼工，[這位欲參觀內太陽系 ê 人客][visitor to the inner Solar System]，會行到 kah 咱地球差 3 光分左右 ê 距離。
照伊 leh 行 ê 軌道面 kah 黃道面 之間差 ê 角度，閣有伊 ê [軌道週期][and orbital] 85 年來看，彗星 C/2023 E1 (ATLAS 彗星) [應該][considered] 是 [哈雷型彗星][Halley-type comet]。

## [POJ] Kiâⁿ kàu Kīn-ji̍t-tiám hù-kīn ê Hūi-chheⁿ C/2023 E ATLAS
Lán 3 goe̍h chiah khai-sí chù-ì-tio̍h Hūi-chheⁿ C/2023 E (ATLAS hūi-chheⁿ), i sī NASA Sió-kiâⁿ-chheⁿ lóng Tē-kiû ê Chòe-āu Kéng-pò Hē-thóng chhōe-tio̍h ê lēng-gōa chi̍t-lia̍p hūi-chheⁿ.
ATLAS hūi-chheⁿ ē tī 7 goe̍h 1 hō kiâⁿ kàu kīn-ji̍t-tiám, tio̍h-sī i kah Thài-iông siōng óa hit ūi.
Chit-tiuⁿ bōng-oán-kiàⁿ sī-iá lāi-té ê hūi-chheⁿ, sī kúi-nā kang āu hiòng pak-thian ê Sió-hîm-chō hong-hiòng hip--ê.
Lāi-té ū chiok súi ê chheⁿ-sek hūi-chhiu, khah àm khah e̍h ê lī-chú bóe-liu, kah pōe-kéng ê hêng-chheⁿ.
Chit-lia̍p hūi-chheⁿ iáu-bōe kiâⁿ kàu i kah Tē-kiû siōng óa hit ūi.
8 goe̍h 18 hit-kang, chit-ūi beh chham-koan Lōe-thài-iông-hē ê lâng-kheh, ē kiâⁿ kàu kah lán Tē-kiû chha 3 kng-hun chó-iū ê kū-lī.
Chiàu i leh kiâⁿ ê kúi-tō-bīn kah n̂g-tō-bīn chi-kan chha ê kak-tō͘, koh-ū i ê kúi-tō chiu-kî 85 nî lâi-khòaⁿ, Hūi-chheⁿ C/2023 E (ATLAS hūi-chheⁿ) eng-kai sī Ha-lûi-hêng hūi-chheⁿ.

## [KIP] Kiânn kàu Kīn-ji̍t-tiám hù-kīn ê Huī-tshenn C/2023 E ATLAS
Lán 3 gue̍h tsiah khai-sí tsù-ì-tio̍h Huī-tshenn C/2023 E (ATLAS huī-tshenn), i sī NASA Sió-kiânn-tshenn lóng Tē-kiû ê Tsuè-āu Kíng-pò Hē-thóng tshuē-tio̍h ê līng-guā tsi̍t-lia̍p huī-tshenn.
ATLAS huī-tshenn ē tī 7 gue̍h 1 hō kiânn kàu kīn-ji̍t-tiám, tio̍h-sī i kah Thài-iông siōng uá hit uī.
Tsit-tiunn bōng-uán-kiànn sī-iá lāi-té ê huī-tshenn, sī kuí-nā kang āu hiòng pak-thian ê Sió-hîm-tsō hong-hiòng hip--ê.
Lāi-té ū tsiok suí ê tshenn-sik huī-tshiu, khah àm khah e̍h ê lī-tsú bué-liu, kah puē-kíng ê hîng-tshenn.
Tsit-lia̍p huī-tshenn iáu-buē kiânn kàu i kah Tē-kiû siōng uá hit uī.
8 gue̍h 18 hit-kang, tsit-uī beh tsham-kuan Luē-thài-iông-hē ê lâng-kheh, ē kiânn kàu kah lán Tē-kiû tsha 3 kng-hun tsó-iū ê kū-lī.
Tsiàu i leh kiânn ê kuí-tō-bīn kah n̂g-tō-bīn tsi-kan tsha ê kak-tōo, koh-ū i ê kuí-tō tsiu-kî 85 nî lâi-khuànn, Huī-tshenn C/2023 E (ATLAS huī-tshenn) ing-kai sī Ha-luî-hîng huī-tshenn.

## [English] Comet C/2023 E1 ATLAS near Perihelion
[Comet C/2023 E1 (ATLAS)][Comet C/2023 E1 (ATLAS)] was just spotted in March, another comet found by the NASA funded Asteroid Terrestrial-impact Last Alert System.
On July 1 this Comet ATLAS reached perihelion, its closest approach to the Sun.
Days later the telescopic comet was [captured in this frame][captured in this frame] sporting a pretty greenish coma and faint, narrow ion tail against a background of stars in the far northern constellation Ursa Minor.
This comet's closest approach to Earth is still to come though.
On August 18 this [visitor to the inner Solar System][visitor to the inner Solar System] will be a mere 3 light-minutes or so from our fair planet.
[Based on its][Based on its] inclination to the ecliptic plane [and orbital][and orbital] period of about 85 years C/2023 E1 (ATLAS) is [considered][considered] a [Halley-type comet][Halley-type comet].

## 詞彙學習

|漢羅|POJ|KIP|華語|English|
|-|-|-|-|-|
|近日點|kīn-ji̍t-tiám|kīn-ji̍t-tiám|近日點|erihelion|
|彗星 C/2023 E1|Hūi-chheⁿ C jī-khòng-jī-sam E it|Huī-tshenn C jī-khòng-jī-sam E it|彗星 C/2023 E1|Comet C/2023 E1|
|ATLAS 彗星|ATLAS hūi-chheⁿ|ATLAS huī-tshenn|ATLAS 彗星|Comet ATLAS|
|ATLAS 小行星挵地球 ê 最後警報系統|ATLAS Sió-kiâⁿ-chheⁿ lòng Tē-kiû ê chòe-āu Kéng-pò-hē-thóng|ATLAS Sió-kiânn-tshenn lòng Tē-kiû ê tsuè-āu Kíng-pò-hē-thóng|小行星撞地球之最後警報系統|Asteroid Terrestrial-impact Last Alert System|
|小熊座|Sió-hîm-chō|Sió-hîm-tsō|小熊座|Ursa Minor|
|彗鬚|hūi-chhiu|huī-tshiu|彗髮|coma|
|離子尾溜|lī-chú bóe-liu|lī-tsú bué-liu|離子尾|ion tail|
|內太陽系|Lōe-thài-iông-hē|Luē-thài-iông-hē|內太陽系|inner Solar System|
|光分|kng-hun|kng-hun|光分|light-minute|
|黃道面|n̂g-tō-bīn|n̂g-tō-bīn|黃道面|ecliptic plane|
|哈雷型彗星|Ha-lûi-hūi-chheⁿ|Ha-luî-huī-tshenn|哈雷型彗星|Halley-type comet|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Comet C/2023 E1 (ATLAS)]:https://theskylive.com/c2023e1-info
[captured in this frame]:https://www.astrobin.com/03ejcp/B/
[visitor to the inner Solar System]:https://solarsystem.nasa.gov/asteroids-comets-and-meteors/comets/overview/
[Based on its]:https://minorplanetcenter.net/db_search/show_object?object_id=C/2023+E1
[and orbital]:https://ssd.jpl.nasa.gov/tools/sbdb_lookup.html#/?sstr=C%2F2023%20E1
[considered]:https://ui.adsabs.harvard.edu/abs/2014A%26A...563A.122W/abstract
[Halley-type comet]:https://astronomy.swin.edu.au/cosmos/h/halley-type+comets

---
title: 欲爆炸 ê 天星 船底座 η
date: 2023-07-09
publishdate: 2023-07-09T11:45:00+0800
tags: [free2share, 船底座 η, 超新星, 鎖匙空星雲, 雷射光, 繞射光針, 侏儒星雲]
hero: https://apod.nasa.gov/apod/image/2307/EtaCarinae_HubbleSchmidt_960.jpg
summary: 船底座 η 可能欲爆炸矣。毋過無人知影當時，可能是明年，可能是 100 萬年後。
categories: [podcast]
vocals: [阿錕]
---

{{% apod %}}

- 原始文章：[Doomed Star Eta Carinae](https://apod.nasa.gov/apod/ap230709.html)
- 影像來源 kah 版權：[NASA](https://www.nasa.gov/), [ESA](http://www.esa.int/), [Hubble](https://www.nasa.gov/mission_pages/hubble/main/index.html); 資料處理 kah [許可][License]：[Judy Schmidt](https://geckzilla.com/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cllco8qxh00ua01zj680f1jz2" >}}

## [漢羅] 欲爆炸 ê 天星 船底座 η
船底座 η 可能欲爆炸矣。
毋過無人知影當時，可能是明年，可能是 100 萬年後。
[船底座 η][Eta Carinae 1] ê 質量差不多是咱 [太陽][Sun] ê 100 倍以上，所以伊是會變做 [超新星][supernova] ê 候選星。
歷史紀錄嘛 kā 咱講，[船底座 η][Eta Carinae 2] tī 170 年前 捌經過一擺無四常 ê 爆炸，彼當陣伊就變做是 [南方天頂][southern sky] [上光 ê 其中一粒天星][brightest stars]。
[船底座 η][Eta Carinae 3] tī [鎖匙空星雲][Keyhole Nebula] 內底，是目前為止咱知影 tī 會 [自然發出雷射光][thought to emit natural LASER light] ê 唯一一粒 [恆星][star]。
[這張影像][featured image] 展示 ê 是 踅 tī [這粒 leh 流浪 ê 恆星][this rogue star] 四箍圍仔 ê [奇怪星雲][unusual nebula] ê 詳細細節。
相片內底 ê [繞射光針][Diffraction spikes] 是望遠鏡造成--ê。
咱會當 tī 船底座 η 中心 光爍爍 ê 彩色光內底，看著這寡條紋。
[侏儒星雲][Homunculus Nebula] ê 兩瓣 kā [高溫 ê 中心區][hot central region] 包 tī 內底。
咱閣會當 tī 影像正爿、湠--開 ê 紅色星雲遐，看著一寡奇怪 ê 輻射條紋。
這兩瓣 [內底攏是][filled] 氣體 [塗粉][dust] 帶，會 kā 中心附近 藍光 kah [紫外光][ultraviolet light] 吸收去。
毋過這寡紋路，到今猶 [毋是蓋了解][unexplained]。

## [POJ] Beh po̍k-chà ê thiⁿ-chhiⁿ Chûn-té-chō η
Chûn-té-chō η khó-lêng beh po̍k-chà ah.
M̄-koh bô-lâng chai-iáⁿ tang-sî, khó-lêng sī mê-nî, khó-lêng sī 100 bān-nî āu.
Chûn-té-chō η ê chit-liōng chha-put-to sī lán Thài-iông ê 100 pōe í-siōng, só͘-í i sī ē piàn-chò chhiau-sin-seng ê hāu-soán-chhiⁿ.
Le̍k-sú kì-lo̍k mā kā lán kóng, Chûn-té-chō η tī 170 nî-chêng bat keng-kòe chi̍t-pái bô sù-siông ê po̍k-chà, hit-tang-chūn i tō piàn-chò sī lâm-hong thiⁿ-téng siōng kng ê kî-tiong chi̍t-lia̍p thiⁿ-chhiⁿ.
Chûn-té-chō η tī Só-sî-khang seng-hûn lāi-té, sī bo̍k-chêng ûi-chí lán chai-iáⁿ tī ē chū-jiân hoat-chhut lûi-siā-kng ê ûi-it chi̍t-lia̍p hêng-chhiⁿ.
Chit-tiuⁿ iáⁿ-siōng tián-sī ê sī se̍h tī chit-lia̍p leh liû-lōng ê hêng-chhiⁿ sì-kho͘-ûi-á ê kî-koài seng-hûn ê siông-sè sè-chiat.
Siòng-phìⁿ lāi-té ê jiàu-siā kng-chiam sī bōng-oán-kiàⁿ chō-sêng--ê.
Lán ē-tàng tī Chûn-té-chō η tiong-sim kng-sih-sih ê chhái-sek-kng lāi-té, khòaⁿ-tio̍h chit-kóa tiâu-bûn.
Chu-jû-seng-hûn ê nn̄g bān kā ko-un ê tiong-sim-khu pau tī lāi-té.
Lán koh ē-tàng tī iáⁿ-siōng chiàⁿ-pêng, thòaⁿ--khui ê âng-sek seng-hûn hiah, khòaⁿ-tio̍h chi̍t-kóa kî-koài ê hok-siā tiâu-bûn.
Chit nn̄g bān lāi-té lóng sī khì-thé thô͘-hún tòa, ē kā tiong-sim hù-kīn nâ-kng kah chí-gōa-kng khip-siu khì.
M̄-koh chit-kóa bûn-lō͘, kàu-taⁿ iáu m̄-sī kài liáu-kái.

## [KIP] Beh po̍k-tsà ê thinn-tshinn Tsûn-té-tsō η
Tsûn-té-tsō η khó-lîng beh po̍k-tsà ah.
M̄-koh bô-lâng tsai-iánn tang-sî, khó-lîng sī mê-nî, khó-lîng sī 100 bān-nî āu.
Tsûn-té-tsō η ê tsit-liōng tsha-put-to sī lán Thài-iông ê 100 puē í-siōng, sóo-í i sī ē piàn-tsò tshiau-sin-sing ê hāu-suán-tshinn.
Li̍k-sú kì-lo̍k mā kā lán kóng, Tsûn-té-tsō η tī 170 nî-tsîng bat king-kuè tsi̍t-pái bô sù-siông ê po̍k-tsà, hit-tang-tsūn i tō piàn-tsò sī lâm-hong thinn-tíng siōng kng ê kî-tiong tsi̍t-lia̍p thinn-tshinn.
Tsûn-té-tsō η tī Só-sî-khang sing-hûn lāi-té, sī bo̍k-tsîng uî-tsí lán tsai-iánn tī ē tsū-jiân huat-tshut luî-siā-kng ê uî-it tsi̍t-lia̍p hîng-tshinn.
Tsit-tiunn iánn-siōng tián-sī ê sī se̍h tī tsit-lia̍p leh liû-lōng ê hîng-tshinn sì-khoo-uî-á ê kî-kuài sing-hûn ê siông-sè sè-tsiat.
Siòng-phìnn lāi-té ê jiàu-siā kng-tsiam sī bōng-uán-kiànn tsō-sîng--ê.
Lán ē-tàng tī Tsûn-té-tsō η tiong-sim kng-sih-sih ê tshái-sik-kng lāi-té, khuànn-tio̍h tsit-kuá tiâu-bûn.
Tsu-jû-sing-hûn ê nn̄g bān kā ko-un ê tiong-sim-khu pau tī lāi-té.
Lán koh ē-tàng tī iánn-siōng tsiànn-pîng, thuànn--khui ê âng-sik sing-hûn hiah, khuànn-tio̍h tsi̍t-kuá kî-kuài ê hok-siā tiâu-bûn.
Tsit nn̄g bān lāi-té lóng sī khì-thé thôo-hún tuà, ē kā tiong-sim hù-kīn nâ-kng kah tsí-guā-kng khip-siu khì.
M̄-koh tsit-kuá bûn-lōo, kàu-tann iáu m̄-sī kài liáu-kái.

## [English] Doomed Star Eta Carinae
Eta Carinae may be about to explode.
But no one knows when - it may be next year, it may be one million years from now.
[Eta Carinae][Eta Carinae 1]'s mass - about 100 times greater than our [Sun][Sun] - makes it an excellent candidate for a full blown [supernova][supernova].
Historical records do show that about 170 years ago [Eta Carinae][Eta Carinae 2] underwent an unusual outburst that made it one of the [brightest stars][brightest stars] in the [southern sky][southern sky].
[Eta Carinae][Eta Carinae 3], in the [Keyhole Nebula][Keyhole Nebula], is the only [star][star] currently [thought to emit natural LASER light][thought to emit natural LASER light].
This [featured image][featured image] brings out details in the [unusual nebula][unusual nebula] that surrounds [this rogue star][this rogue star].
[Diffraction spikes][Diffraction spikes], caused by the telescope, are visible as bright multi-colored streaks emanating from Eta Carinae's center.
Two distinct lobes of the [Homunculus Nebula][Homunculus Nebula] encompass the [hot central region][hot central region], while some strange radial streaks are visible in red extending toward the image right.
The lobes are [filled][filled] with lanes of gas and [dust][dust] which absorb the blue and [ultraviolet light][ultraviolet light] emitted near the center.
The streaks, however, remain [unexplained][unexplained].

## 詞彙學習

|漢羅|POJ|KIP|華語|English|
|-|-|-|-|-|
|船底座 η|Chûn-té-chō Eta|Tsûn-té-tsō Eta|船底座 η|Eta Carinae|
|超新星|chhiau-sin-seng|tshiau-sin-sing|超新星|supernova|
|鎖匙空星雲|Só-sî-khang-seng-hûn|Só-sî-khang-sing-hûn|鎖匙洞星雲|Keyhole Nebula|
|雷射光|lûi-siā-kng|luî-siā-kng|雷射光|LASER light|
|繞射光針|jiáu-siā kng-chiam|jiáu-siā kng-tsiam|繞射星芒|diffraction spike|
|侏儒星雲|Chu1-jû-seng-hûn|Tsu-jû-sing-hûn|侏儒星雲|Homunculus Nebula|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Eta Carinae 1]:https://apod.nasa.gov/apod/ap991011.html
[Sun]:https://apod.nasa.gov/apod/sun.html
[supernova]:https://imagine.gsfc.nasa.gov/science/objects/supernovae2.html
[Eta Carinae 2]:https://en.wikipedia.org/wiki/Eta_Carinae
[brightest stars]:https://en.wikipedia.org/wiki/List_of_brightest_stars#Table
[southern sky]:https://apod.nasa.gov/apod/ap000618.html
[Eta Carinae 3]:http://messier.seds.org/xtra/ngc/etacar.html
[Keyhole Nebula]:https://apod.nasa.gov/apod/ap160814.html
[star]:https://www.youtube.com/watch?v=OaBxMo4b74g
[thought to emit natural LASER light]:https://apod.nasa.gov/apod/ap971129.html
[featured image]:https://www.flickr.com/photos/geckzilla/32019832757/
[unusual nebula]:http://www.youtube.com/watch?v=NpnhCEqcRvY
[this rogue star]:https://ui.adsabs.harvard.edu/abs/1997ARA%26A..35....1D/abstract
[Diffraction spikes]:https://apod.nasa.gov/apod/ap010415.html
[Homunculus Nebula]:https://apod.nasa.gov/apod/ap140717.html
[hot central region]:https://ui.adsabs.harvard.edu/abs/1995ApJ...445L.121C/abstract
[filled]:https://www.jpl.nasa.gov/news/news.php?feature=7184
[dust]:https://apod.nasa.gov/apod/ap030706.html
[ultraviolet light]:https://science.nasa.gov/ems/10_ultravioletwaves
[unexplained]:http://en.bcdn.biz/Images/2016/6/22/2617d6e7-4f6a-4c46-9020-c3aee00f3c79.jpg

---
title: 捲螺仔星系 NGC 1398 ê 星系環 kah 星系棍仔
date: 2023-07-12
publishdate: 2023-07-12T11:45:00+0800
tags: [free2share, 捲螺仔星系, NGC 1398, 星系環, 星系棍仔, 天爐座, 捲螺仔手骨, 密度波]
hero: https://apod.nasa.gov/apod/image/2307/Ngc1398_Hanson_960.jpg
summary: 是按怎有一寡捲螺仔星系 ê 中央有環？
categories: [podcast]
vocals: [阿錕]
---

{{% apod %}}

- 原始文章：[Rings and Bar of Spiral Galaxy NGC 1398](https://apod.nasa.gov/apod/ap230712.html)
- 影像來源：[Mark Hanson](https://www.instagram.com/hansonastronomy1); 資料：[Mike Selby](https://www.facebook.com/masterdarksastro/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clljykwah020v01xt3p780cyz" >}}

## [漢羅] 捲螺仔星系 NGC 1398 ê 星系環 kah 星系棍仔
是按怎有一寡捲螺仔星系 ê 中央有環？
捲螺仔星系 [NGC 1398][NGC 1398 1] ê 中心，有一輾恆星、氣體、[塗粉][dust] 組成 ê [環][ring]，有一支 恆星 kah 氣體組成、迒過星系中心 ê [星系棍仔][bar]，閣有較倚外口、有花樣 ê 捲螺仔手骨。
這張 tī [智利][Chile] [El Sauce 天文台][Observatorio El Sauce] 翕 ê [深空影像][featured deep image]，有翕著這个大型捲螺仔星系足清楚 ê 細節。
[NGC 1398][NGC 1398 2] tī 6500 萬 [光年][light years] 遠 ê 所在，意思是講，光離開這个星系 ê 時陣，差不多是 [地球][Earth] ê [恐龍消失彼陣][dinosaurs were disappearing]。
這个 [美麗][photogenic] ê 星系，只要用細台天文望遠鏡 向 天爐座方向就看會著。
[中心附近 ê 環][ring near the center] 應該是恆星形成過程中，[密度波][density wave] 變較闊 ê 結果。
會按呢可能是伊 kah [其他星系 ê 引力 互相影響][gravitational encounter with another galaxy]，抑是星系家己 [重力無平衡][gravitational asymmetries] 造成--ê。

## [POJ] Kńg-lê-á seng-hē NGC 1398 ê seng-hē khoân kah seng-hē kùn-á
Sī-án-chóaⁿ ū chi̍t-kóa kńg-lê-á seng-hē ê tiong-ng ū khoân?
Kńg-lê-á seng-hē NGC 1398 ê tiong-sim, ū chi̍t-liàn hêng-chhiⁿ, khì-thé, thô͘-hún cho͘-sêng ê khoân, ū chi̍t-ki hêng-chhiⁿ kah khì-thé cho͘-sêng, hāⁿ-kòe seng-hē tiong-sim ê seng-hē kùn-á, koh-ū khah óa gōa-kháu, ū hoe-iūⁿ ê kńg-lê-á chhiú-kut.
Chit-tiuⁿ tī Tì-lī El Sauce thian-bûn-tâi hip ê chhim-khong iáⁿ-siōng, ū hip-tio̍h chit-ê tōa-hêng kńg-lê-á seng-hē chiok chheng-chhó ê sè-chiat.
NGC 1398 tī 6500 bān kng-nî hn̄g ê só͘-chāi, ì-sù sī-kóng, kng lī-khui chit-ê seng-hē ê sî-chūn, chha-put-to sī Tē-kiû ê khióng-liông siau-sit hit-chūn.
Chit-ê bí-lē ê seng-hē, chí-iàu iōng sè tâi thian-bûn bōng-oán-kiàⁿ hiòng thiⁿ lô͘ chō hong-hiòng tō khòaⁿ-ē-tio̍h.
tiong-sim hù-kīn ê khoân eng-kai sī hêng-chhiⁿ hêng-sêng kòe-têng-tiong, bi̍t-tō͘-pho piàn khah khoah ê kiat-kó.
Ē án-ne khó-lêng sī i kah kî-tha seng-hē ê ín-le̍k hō͘-siong éng-hióng, a̍h-sī seng-hē ka-kī tiōng-le̍k bô pêng-hêng chō-sêng--ê.

## [KIP] Kńg-lê-á sing-hē NGC 1398 ê sing-hē khuân kah sing-hē kùn-á
Sī-án-tsuánn ū tsi̍t-kuá kńg-lê-á sing-hē ê tiong-ng ū khuân?
Kńg-lê-á sing-hē NGC 1398 ê tiong-sim, ū tsi̍t-liàn hîng-tshinn, khì-thé, thôo-hún tsoo-sîng ê khuân, ū tsi̍t-ki hîng-tshinn kah khì-thé tsoo-sîng, hānn-kuè sing-hē tiong-sim ê sing-hē kùn-á, koh-ū khah uá guā-kháu, ū hue-iūnn ê kńg-lê-á tshiú-kut.
Tsit-tiunn tī Tì-lī El Sauce thian-bûn-tâi hip ê tshim-khong iánn-siōng, ū hip-tio̍h tsit-ê tuā-hîng kńg-lê-á sing-hē tsiok tshing-tshó ê sè-tsiat.
NGC 1398 tī 6500 bān kng-nî hn̄g ê sóo-tsāi, ì-sù sī-kóng, kng lī-khui tsit-ê sing-hē ê sî-tsūn, tsha-put-to sī Tē-kiû ê khióng-liông siau-sit hit-tsūn.
Tsit-ê bí-lē ê sing-hē, tsí-iàu iōng sè tâi thian-bûn bōng-uán-kiànn hiòng thinn lôo tsō hong-hiòng tō khuànn-ē-tio̍h.
tiong-sim hù-kīn ê khuân ing-kai sī hîng-tshinn hîng-sîng kuè-tîng-tiong, bi̍t-tōo-pho piàn khah khuah ê kiat-kó.
Ē án-ne khó-lîng sī i kah kî-tha sing-hē ê ín-li̍k hōo-siong íng-hióng, a̍h-sī sing-hē ka-kī tiōng-li̍k bô pîng-hîng tsō-sîng--ê.

## [English] Rings and Bar of Spiral Galaxy NGC 1398
Why do some spiral galaxies have a ring around the center?
Spiral galaxy [NGC 1398][NGC 1398 1] not only has a [ring][ring] of pearly stars, gas and [dust][dust] around its center, but a [bar][bar] of stars and gas _across_ its center, and spiral arms that appear like ribbons farther out.
The [featured deep image][featured deep image] from [Observatorio El Sauce][Observatorio El Sauce] in [Chile][Chile] shows the [grand spiral][grand spiral] galaxy in impressive detail.
[NGC 1398][NGC 1398 2] lies about 65 million [light years][light years] distant, meaning the light we see today left this galaxy when [dinosaurs were disappearing][dinosaurs were disappearing] from the [Earth][Earth].
The [photogenic][photogenic] galaxy is visible with a small telescope toward the constellation of the Furnace ([Fornax][Fornax]).
The [ring near the center][ring near the center] is likely an expanding [density wave][density wave] of star formation, caused either by a [gravitational encounter with another galaxy][gravitational encounter with another galaxy], or by the galaxy's own [gravitational asymmetries][gravitational asymmetries].

## 詞彙學習（漢羅/POJ/KIP/華語/English）
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【捲螺仔手骨】kńg-lê-á chhiú-kut/kńg-lê-á tshiú-kut/螺旋手臂、旋臂/spiral arm
- 【NGC 1398】NGC it-sam-kiú-pat/NGC it-sam-kiú-pat/NGC 1398/NGC 1398
- 【星系環】seng-hē-khoân/sing-hē-khuân/星系環/ring
- 【星系棍仔】seng-hē kùn-á/sing-hē kùn-á/星系棒/bar
- 【天爐座】Thian-lô͘-chō/Thian-lôo-tsō/天爐座/Fornax
- 【密度波】bi̍t-tō͘-pho/bi̍t-tōo-pho/密度波/density wave

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[NGC 1398 1]:https://en.wikipedia.org/wiki/NGC_1398
[ring]:https://apod.nasa.gov/apod/ap170710.html
[dust]:https://apod.nasa.gov/apod/ap030706.html
[bar]:https://apod.nasa.gov/apod/ap221016.html
[featured deep image]:https://www.instagram.com/p/CtCsJ19N5tb/
[Observatorio El Sauce]:https://youtu.be/S4rFdr2Qmjk
[Chile]:https://en.wikipedia.org/wiki/Chile
[grand spiral]:https://apod.nasa.gov/apod/ap171226.html
[NGC 1398 2]:https://ui.adsabs.harvard.edu/abs/1995ApJ...447..159M/abstract
[light years]:https://spaceplace.nasa.gov/light-year/en/
[dinosaurs were disappearing]:https://en.wikipedia.org/wiki/Cretaceous%E2%80%93Paleogene_extinction_event
[Earth]:https://solarsystem.nasa.gov/planets/earth/overview/
[photogenic]:https://i.etsystatic.com/18172150/r/il/097703/4787375357/il_794xN.4787375357_7476.jpg
[Fornax]:https://en.wikipedia.org/wiki/Fornax
[ring near the center]:https://apod.nasa.gov/apod/ap170807.html
[density wave]:https://en.wikipedia.org/wiki/Density_wave_theory
[gravitational encounter with another galaxy]:https://apod.nasa.gov/apod/ap130514.html
[gravitational asymmetries]:https://en.wikipedia.org/wiki/Ring_galaxy#Bar_instability

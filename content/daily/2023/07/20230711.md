---
title: 活跳太陽 ê 太陽烏子
date: 2023-07-11
publishdate: 2023-07-11T11:45:00+0800
tags: [free2share, 太陽烏子, 太陽極大期, 太陽日冕噴出, CME, 太陽盤, 極光, 動力學天文台衛星, 赤道, 太陽爍光]
hero: https://apod.nasa.gov/apod/image/2307/SpottedSun_Sanli_960.jpg
summary: 是按怎咱 ê 太陽這馬是遮爾活跳跳？無人知影。
---

{{% apod %}}

- 原始文章：[Sunspots on an Active Sun](https://apod.nasa.gov/apod/ap230711.html)
- 影像來源：[NASA](https://www.nasa.gov/), [SDO](https://sdo.gsfc.nasa.gov/); Processing & Copyright: [Şenol Şanlı](https://www.instagram.com/snlsanli/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 活跳太陽 ê 太陽烏子
是按怎咱 ê 太陽 [這馬會遮爾活跳跳][active now]？
無人知影。
太陽表面活動增加是本底就知--ê，因為 [伊][our Sun] 這馬是愈來愈倚 2025 年 ê [太陽極大期][solar maximum]。
毋過，頂個月咱 ê 太陽 puh--出來 ê [太陽烏子][sunspot]，比過去 [11 年 ê 太陽週期][11-year solar cycle] 任何一個月攏閣較濟，甚至會當算到 2002 年去。
[這張相片][featured picture] 是 kā 今年 1 月 到 6 月 用 [NASA][NASA] [動力學天文台衛星][Solar Dynamic Observatory] 逐工翕 ê 相片疊做一張--ê。
這內底有足濟太陽烏子，其中較大粒 ê，tī 太陽盤頂懸會出現 2 禮拜，ùi 倒爿行到正爿。
太陽週期繼續，咱就會看著太陽烏子較捷出現 tī 赤道 [附近][appear closer]。
太陽烏子是太陽表面活動 ê 其中一款，其他閣有 太陽 [爍光][flares] kah [太陽日冕噴出][coronal mass ejections] (CMEs)，這會 kā 粒子擲入去 [太陽系][Solar System] 內底。
因為這寡粒子會影響太空人 kah 電子設備，所以追蹤太陽表面 ê 變化就毋是干焦為著 [藝術價值][aesthetic value] 矣。
是講，[太陽活動][solar activity] 嘛會當是有足懸 ê 藝術價值，尤其伊若是咧逐發生 tī 地球大氣層 ê 極光。

## [POJ] Oa̍h-thiàu Thài-iông ê Thài-iông O͘-chú
Sī án-chóaⁿ lán ê Thài-iông chit-má ē chiah-nī oa̍h-thiàu-thiàu?
Bô-lâng chai-iáⁿ.
Thài-iông piáu-bīn oa̍h-tāng cheng-ka sī pún-té tō chai--ê, in-ūi i chit-má sī lú-lâi-lú óa 2025 nî ê Thài-iông Ke̍k-tōa-kî.
M̄-koh, téng kò goe̍h lán ê Thài-iông puh--chhut-lâi ê Thài-iông O͘-chú, pí kòe-khì 11 nî ê Thài-iông chiu-kî jīm-hô chi̍t kò goe̍h lóng koh khah-chè, sīm-chì ē-tàng sǹg kàu 2002 nî khì.
Chit-tiuⁿ siòng-phìⁿ sī kā kin-nî 1 goe̍h kàu 6 goe̍h iōng NASA Tāng-le̍k-ha̍k Thian-bûn-tâi Ūi-chhiⁿ ta̍k-kang hip ê siòng-phìⁿ thia̍p-chò chi̍t-tiuⁿ--ê.
Che lāi-té ū chiok chē Thài-iông O͘-chú, kî-tiong khah tōa-lia̍p ê, tī Thài-iông-pôaⁿ téng-koân ē chhut-hiān 2 lé-pài, ùi tò-pêng kiâⁿ kàu chiàⁿ-pêng.
Thài-iông chiu-kî kè-sio̍k, lán to̍h ē khòaⁿ-tio̍h Thài-iông O͘-chú khah chia̍p chhut-hiān tī chhek-tō hù-kīn.
Thài-iông O͘-chú sī Thài-iông piáu-bīn oa̍h-tāng ê kî-tiong chi̍t-khoán, kî-thaⁿ koh ū Thài-iông sih-kng kah Thài-iông ji̍t-bián phùn-chhut (CMEs), che ē kā lia̍p-chú tàn ji̍p-khì Thài-iông-hē lāi-té.
In-ūi chit-kóa lia̍p-chú ē éng-hióng thài-khong-jîn kah tiān-chú siat-pī, só͘-í tui-chong Thài-iông piáu-bīn ê piàn-hòa to̍h m̄-sī kan-na ūi-tio̍h gē-su̍t kè-ta̍t ah.
Sī-kóng, Thài-iông oa̍h-tāng mā ē-tàng sī ū chiok koân ê gē-su̍t kè-ta̍t, iû-kî i nā-sī teh jiok hoat-seng tī Tē-kiû tāi-khì-chân ê ke̍k-kng.

## [KIP] Ua̍h-thiàu Thài-iông ê Thài-iông Oo-tsú
Sī án-tsuánn lán ê Thài-iông tsit-má ē tsiah-nī ua̍h-thiàu-thiàu?
Bô-lâng tsai-iánn.
Thài-iông piáu-bīn ua̍h-tāng tsing-ka sī pún-té tō tsai--ê, in-uī i tsit-má sī lú-lâi-lú uá 2025 nî ê Thài-iông Ki̍k-tuā-kî.
M̄-koh, tíng kò gue̍h lán ê Thài-iông puh--tshut-lâi ê Thài-iông Oo-tsú, pí kuè-khì 11 nî ê Thài-iông tsiu-kî jīm-hô tsi̍t kò gue̍h lóng koh khah-tsè, sīm-tsì ē-tàng sǹg kàu 2002 nî khì.
Tsit-tiunn siòng-phìnn sī kā kin-nî 1 gue̍h kàu 6 gue̍h iōng NASA Tāng-li̍k-ha̍k Thian-bûn-tâi Uī-tshinn ta̍k-kang hip ê siòng-phìnn thia̍p-tsò tsi̍t-tiunn--ê.
Tse lāi-té ū tsiok tsē Thài-iông Oo-tsú, kî-tiong khah tuā-lia̍p ê, tī Thài-iông-puânn tíng-kuân ē tshut-hiān 2 lé-pài, uì tò-pîng kiânn kàu tsiànn-pîng.
Thài-iông tsiu-kî kè-sio̍k, lán to̍h ē khuànn-tio̍h Thài-iông Oo-tsú khah tsia̍p tshut-hiān tī tshik-tō hù-kīn.
Thài-iông Oo-tsú sī Thài-iông piáu-bīn ua̍h-tāng ê kî-tiong tsi̍t-khuán, kî-thann koh ū Thài-iông sih-kng kah Thài-iông ji̍t-bián phùn-tshut (CMEs), tse ē kā lia̍p-tsú tàn ji̍p-khì Thài-iông-hē lāi-té.
In-uī tsit-kuá lia̍p-tsú ē íng-hióng thài-khong-jîn kah tiān-tsú siat-pī, sóo-í tui-tsong Thài-iông piáu-bīn ê piàn-huà to̍h m̄-sī kan-na uī-tio̍h gē-su̍t kè-ta̍t ah.
Sī-kóng, Thài-iông ua̍h-tāng mā ē-tàng sī ū tsiok kuân ê gē-su̍t kè-ta̍t, iû-kî i nā-sī teh jiok huat-sing tī Tē-kiû tāi-khì-tsân ê ki̍k-kng.

## [English] Sunspots on an Active Sun
Why is our Sun so [active now][active now]?
No one is sure.
An increase in surface activity was expected because [our Sun][our Sun] is approaching [solar maximum][solar maximum] in 2025.
However, last month our Sun sprouted more [sunspot][sunspot]s than in any month during the entire previous [11-year solar cycle][11-year solar cycle] -- and even dating back to 2002.
The [featured picture][featured picture] is a composite of images taken every day from January to June by [NASA][NASA]'s [Solar Dynamic Observatory][Solar Dynamic Observatory].
Showing a high abundance of sunspots, large individual spots can be tracked across the Sun's disk, left to right, over about two weeks.
As a solar cycle continues, sunspots typically [appear closer][appear closer] to the equator.
Sunspots are just one way that our Sun displays [surface activity][surface activity] -- another is [flares][flares] and [coronal mass ejections][coronal mass ejections] (CMEs) that expel particles out into the [Solar System][Solar System].
Since these particles can affect astronauts and electronics, tracking surface disturbances is of more than [aesthetic value][aesthetic value].
Conversely, [solar activity][solar activity] can have very high aesthetic value -- in the Earth's atmosphere when they trigger aurora.

## 詞彙學習（漢羅/POJ/KIP/華語/English）
- 【太陽烏子】Thài-iông o͘-chú/Thài-iông oo-tsú/太陽黑子/sunspots
- 【太陽極大期】Thài-iông ke̍k-tōa-ki/Thài-iông ki̍k-tuā-ki/太陽極大期/solar maximum
- 【太陽日冕噴出】Thài-iông ji̍t-bián phùn-chhut/Thài-iông ji̍t-bián phùn-tshut/太陽日冕噴出/coronal mass ejections (CMEs)
- 【太陽盤】Thài-iông-pôaⁿ/Thài-iông-puânn/太陽盤/solar disk
- 【極光】ke̍k-kng/ki̍k-kng/極光/aurora
- 【赤道】chhek-tō/tshek-tō/赤道/equator
- 【太陽爍光】Thài-iông sih-kng/Thài-iông sih-kng/太陽閃焰/flares
- 【動力學天文台衛星】Tāng-le̍k-ha̍k Thian-bûn-tâi Ūi-chhiⁿ/Tāng-li̍k-ha̍k Thian-bûn-tâi Uī-tshinn/動力學天文台衛星/Solar Dynamic Observatory

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[active now]:https://spaceweather.com/images2023/02jul23/sunspotcounts.jpg
[our Sun]:https://solarsystem.nasa.gov/solar-system/sun/overview/
[solar maximum]:https://en.wikipedia.org/wiki/Solar_maximum
[sunspot]:https://apod.nasa.gov/apod/ap230517.html
[11-year solar cycle]:https://www.livescience.com/33345-solar-cycle-sun-activity.html
[featured picture]:https://www.instagram.com/p/CuZ1M4MoYx6/
[NASA]:https://www.nasa.gov
[Solar Dynamic Observatory]:https://www.nasa.gov/mission_pages/sdo/main/index.html
[appear closer]:https://en.wikipedia.org/wiki/Sp%C3%B6rer%27s_law
[surface activity]:https://apod.nasa.gov/apod/ap141022.html
[flares]:https://apod.nasa.gov/apod/ap180902.html
[coronal mass ejections]:https://www.nasa.gov/content/goddard/the-difference-between-flares-and-cmes
[Solar System]:https://solarsystem.nasa.gov/solar-system/our-solar-system/in-depth/
[aesthetic value]:https://i.pinimg.com/originals/19/70/c4/1970c4a0f2b45435436b547c27b54ea7.png
[solar activity]:https://www.nasa.gov/mission_pages/sunearth/the-heliopedia

---
title: 冰島 ê 水沖 kah 天頂 ê 極光
date: 2023-07-04
publishdate: 2023-07-04T11:45:00+0800
tags: [水沖, 極光, 太陽磁場風暴, 頂層大氣, 高能粒子, 太陽極大期, 食相, 眾神水沖]
hero: https://apod.nasa.gov/apod/image/2307/WaterfallAurora_Letelier_960.jpg
summary: 天頂敢若是爆炸矣 ê 款。風暴閘來 ê 粒子，kah 地球 ê 頂層大氣相舂，造成全面性 ê 影響。
---

{{% apod %}}

- 原始文章：[Aurora over Icelandic Waterfall](https://apod.nasa.gov/apod/ap230703.html)
- 影像來源 kah [版權][copyright]：[Cari Letelier](https://www.instagram.com/cariletelier)
- 台文翻譯：[An-Li Tsai][An-Li Tsai] ([NCU][NCU])

## [漢羅] 冰島 ê 水沖 kah 天頂 ê 極光
天頂敢若是爆炸 ê 款。
這位攝影師上開始 ê 想法，是欲翕水沖 kah 天頂 ê [極光][aurora]。
毋過伊 tī 袂透光 ê [雲][clouds] 下底等幾若點鐘了後，已經想欲放棄矣。
逐家攏走了了，干焦賰伊一个。
無想到這个時陣，雲煞散去。
無偌久就出現一場大型太陽磁場風暴。
風暴閘來 ê [粒子][particles]，kah [地球 ê 頂層大氣][Earth's upper atmosphere] 相舂，造成全面性 ê 影響。
規个夜空敢若去 hŏng [漆色][colors] 仝款，看起來敢若 leh 跳舞，變做一場 [精彩][thrilling] ê 極光表演。
地球頂懸 ê [風是遮爾透][high Earthly winds]，為著欲保持 kha-mé-lah ê 穩定，伊 kā 34 擺 ê 感光結果 [組合出這張相片][resulting featured composite image]。
這是 2 月底 tī [冰島][Iceland] 北部翕--ê。
前景是足食相 ê 眾神水沖，天頂是 [活跳跳 ê 極光][active aurora]。
[幾若工前][few days before]，[太陽表面活動大爆發][solar surface explosion]，kā 高能粒子擲出來。
咱 ê 日頭這馬是愈來愈倚 [太陽極大期][solar maximum]，所以伊就會出現足濟 hŏng 印象足深 ê [表面活動][surface activity]。
這表示講，紲落來這幾若年，地球 [北極 kah 南極][northern and southern sky] 應該會出現閣較濟 hŏng 印象閣較深 ê 太陽活動。


## [POJ] Peng-tó ê Chúi-chhiâng kah Thiⁿ-téng ê ke̍k-kng
Thiⁿ-téng ká-ná sī po̍k-chà ê khoán.
Chit-ūi liap-iáⁿ-su siōng khai-sí ê siūⁿ-hoat, sī beh hip chúi-chhiâng kah thiⁿ-téng ê ke̍k-kng.
M̄-koh i tī bē-thàu-kng ê hûn ē-té tán kúi-nā tiám-cheng liáu-āu, í-keng siūⁿ-beh hòng-khì-ah.
Ta̍k-ke lóng cháu-liáu-liáu, kan-na chhun i chi̍t-ê.
Bô siūⁿ kàu chit-ê sî-chūn, hûn soah sòaⁿ--khì.
Bô gōa-kú tō chhut-hiān chi̍t-tiûⁿ tōa-hêng thài-iông chû-tiûⁿ hong-pō.
Hong-pō cha̍h--lâi ê lia̍p-chú, kah Tē-kiû ê téng-chân tāi-khì sio-cheng, chō-sêng choân-bīn-sèng ê éng-hióng.
Kui-ê iā-khong ká-ná khì hőng chhat-sek kāng-khoán, khòaⁿ--khí-lâi ká-ná leh thiàu-bú, piàn-chò chi̍t-tiûⁿ cheng-chhái ê ke̍k-kng piáu-ián.
Tē-kiû téng-koân ê hong sī chiah-nī thàu, ūi-tio̍h beh pó-chhî kha-mé-lah ê ún-tēng, i kā 34 pái ê kám-kng kiat-kó cho͘-ha̍p chhut chit-tiuⁿ siòng-phìⁿ.
Che-sī 2 goe̍h-té tī Peng-tó pak-pō͘ hip--ê.
Chiân-kéng sī chiok chia̍h-siòng ê Chiòng-sîn-chúi-chhiâng, thiⁿ-téng sī oa̍h-thiàu-thiàu ê ke̍k-kng.
Kúi-nā kang chêng, Thài-iông piáu-bīn oa̍h-tāng tōa po̍k-hoat, kā ko-lêng lia̍p-chú tàn--chhut-lâi.
Lán ê ji̍t-thâu chit-má sī lú-lâi-lú-óa Thài-iông ke̍k-tōa-kî, só͘-í i tō ē chhut-hiān chiok chē hőng ìn-siōng chiok chhim ê piáu-bīn oa̍h-tāng.
Che piáu-sī kóng, sòa-lo̍h-lâi chit kúi-nā nî, Tē-kiû pak-ke̍k kah lâm-ke̍k èng-kai ē chhut-hiān koh khah chè hőng ìn-siōng koh-khah chhim ê Thài-iông oa̍h-tāng.

## [KIP] Ping-tó ê Tsuí-tshiâng kah Thinn-tíng ê ki̍k-kng
Thinn-tíng ká-ná sī po̍k-tsà ê khuán.
Tsit-uī liap-iánn-su siōng khai-sí ê siūnn-huat, sī beh hip tsuí-tshiâng kah thinn-tíng ê ki̍k-kng.
M̄-koh i tī bē-thàu-kng ê hûn ē-té tán kuí-nā tiám-tsing liáu-āu, í-king siūnn-beh hòng-khì-ah.
Ta̍k-ke lóng tsáu-liáu-liáu, kan-na tshun i tsi̍t-ê.
Bô siūnn kàu tsit-ê sî-tsūn, hûn suah suànn--khì.
Bô guā-kú tō tshut-hiān tsi̍t-tiûnn tuā-hîng thài-iông tsû-tiûnn hong-pō.
Hong-pō tsa̍h--lâi ê lia̍p-tsú, kah Tē-kiû ê tíng-tsân tāi-khì sio-tsing, tsō-sîng tsuân-bīn-sìng ê íng-hióng.
Kui-ê iā-khong ká-ná khì hőng tshat-sik kāng-khuán, khuànn--khí-lâi ká-ná leh thiàu-bú, piàn-tsò tsi̍t-tiûnn tsing-tshái ê ki̍k-kng piáu-ián.
Tē-kiû tíng-kuân ê hong sī tsiah-nī thàu, uī-tio̍h beh pó-tshî kha-mé-lah ê ún-tīng, i kā 34 pái ê kám-kng kiat-kó tsoo-ha̍p tshut tsit-tiunn siòng-phìnn.
Tse-sī 2 gue̍h-té tī Ping-tó pak-pōo hip--ê.
Tsiân-kíng sī tsiok tsia̍h-siòng ê Tsiòng-sîn-tsuí-tshiâng, thinn-tíng sī ua̍h-thiàu-thiàu ê ki̍k-kng.
Kuí-nā kang tsîng, Thài-iông piáu-bīn ua̍h-tāng tuā po̍k-huat, kā ko-lîng lia̍p-tsú tàn--tshut-lâi.
Lán ê ji̍t-thâu tsit-má sī lú-lâi-lú-uá Thài-iông ki̍k-tuā-kî, sóo-í i tō ē tshut-hiān tsiok tsē hőng ìn-siōng tsiok tshim ê piáu-bīn ua̍h-tāng.
Tse piáu-sī kóng, suà-lo̍h-lâi tsit kuí-nā nî, Tē-kiû pak-ki̍k kah lâm-ki̍k ìng-kai ē tshut-hiān koh khah tsè hőng ìn-siōng koh-khah tshim ê Thài-iông ua̍h-tāng.

## [English] Aurora over Icelandic Waterfall
It seemed like the sky exploded.
The original idea was to photograph an [aurora][aurora] over a waterfall.
After waiting for hours under opaque [clouds][clouds], though, hope was running out.
Others left.
Then, unexpectedly, the clouds moved away.
Suddenly, [particles][particles] from a large solar magnetic storm were visible impacting the [Earth's upper atmosphere][Earth's upper atmosphere] with full effect.
The night sky filled with [colors][colors] and motion in a [thrilling][thrilling] auroral display.
Struggling to steady the camera from [high Earthly winds][high Earthly winds], the 34 exposures that compose the featured image were taken.
The [resulting featured composite image][resulting featured composite image] shows the photogenic Godafoss (Goðafoss) waterfall in northern [Iceland][Iceland] in front of a very [active aurora][active aurora] in late February.
The [solar surface explosion][solar surface explosion] that expelled the energetic particles occurred a [few days before][few days before].
Our Sun is showing an impressive amount of [surface activity][surface activity] as it approaches [solar maximum][solar maximum], indicating that more impressive auroras are likely to appear in Earth's [northern and southern sky][northern and southern sky] over the next few years.

## 詞彙學習（漢羅/POJ/KIP/華語/English）
- 【水沖】chúi-chhiâng/tsuí-tshiâng/瀑布/waterfall
- 【極光】ke̍k-kng/ki̍k-kng/極光/aurora
- 【太陽磁場風暴】thài-iông chû-tiûⁿ hong-pō/thài-iông tsû-tiûnn hong-pō/太陽磁場風暴/solar magnetic storm
- 【頂層大氣】téng-chân tāi-khì/tíng-tsân tāi-khì/高層大氣/upper atmosphere
- 【高能粒子】ko-lêng lia̍p-chú/ko-lîng lia̍p-tsú/高能粒子/energetic particles
- 【袂透光】bē-thàu-kng/bē-thàu-kng/不透明/opaque
- 【太陽極大期】thài-iông Ke̍k-tōa-kî/thài-iông Ki̍k-tuā-kî/太陽極大期/solar maximum
- 【食相】chia̍h-siòng/tsia̍h-siòng/上相/photogenic
- 【眾神水沖】Chiòng-sîn-chúi-chhiâng/Tsiòng-sîn-tsuí-tshiâng/眾神瀑布/Godafoss (Goðafoss) waterfall

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[aurora]:https://spaceplace.nasa.gov/aurora/en/
[clouds]:https://www.nasa.gov/audience/forstudents/5-8/features/nasa-knows/what-are-clouds-58.html
[particles]:https://annex.exploratorium.edu/learning_studio/auroras/happen.html
[Earth's upper atmosphere]:https://www.nasa.gov/mission_pages/sunearth/science/atmosphere-layers2.html
[colors]:https://apod.nasa.gov/apod/ap170306.html
[thrilling]:https://www.petsworld.in/blog/wp-content/uploads/2015/09/Happy_Cat_Smiling.jpg
[high Earthly winds]:https://youtu.be/rKUipxR3bDc
[resulting featured composite image]:https://www.instagram.com/p/Cto7pd9O_oD/
[Iceland]:https://en.wikipedia.org/wiki/Iceland
[active aurora]:https://apod.nasa.gov/apod/ap130517.html
[solar surface explosion]:https://apod.nasa.gov/apod/ap190526.html
[few days before]:https://spaceweather.com/archive.php?day=25&month=02&year=2023&view=view
[surface activity]:https://apod.nasa.gov/apod/ap141022.html
[solar maximum]:https://en.wikipedia.org/wiki/Solar_maximum
[northern and southern sky]:http://ffden-2.phys.uaf.edu/211.fall2000.web.projects/Christina%20Shaw/WhereCanSee.html

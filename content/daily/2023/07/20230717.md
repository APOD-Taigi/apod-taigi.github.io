---
title: 獅仔座 CW 星 ê 殼 kah 光弧
date: 2023-07-17
publishdate: 2023-07-17T11:45:00+0800
tags: [free2share, 獅仔座 CW, 炭素星, 核融合, 星雲, 炭素化合物, 星系盤, 恆星形成區, Hubble 太空望遠鏡]
hero: https://apod.nasa.gov/apod/image/2307/CwLeo_Hubble_960.jpg
summary: 獅仔座 CW 是 上近 ê 炭素星，伊看起來是柑仔色--ê，因為伊大氣內底 ê 炭素 是 ùi 恆星家己 ê 核融合 產生--ê。
---

{{% apod %}}

- 原始文章：[Shells and Arcs around Star CW Leonis](https://apod.nasa.gov/apod/ap230717.html)
- 影像來源：[ESA](https://www.esa.int/), [NASA](https://www.nasa.gov/), [Hubble](https://esahubble.org/), [T. Ueta](https://science.du.edu/about/faculty-directory/toshiya-ueta) ([U. Denver](https://science.du.edu/)), H. Kim ([KASI](https://www.kasi.re.kr/))
- 台文翻譯：[An-Li Tsai][An-Li Tsai] ([NCU][NCU])

## [漢羅] 獅仔座 CW 星 ê 殼 kah 光弧
這粒星是發生啥物代誌？
無人知影。
[獅仔座 CW][CW Leonis 1] 是 上近 ê [炭素星][carbon star]，伊看起來是柑仔色--ê，因為伊大氣內底 ê 炭素 是 ùi 恆星 [家己 ê 核融合][interior nuclear fusion] 產生--ê。
而且 [獅仔座 CW][CW Leonis 2] 嘛去予包 tī 炭素足濟 ê 星雲內底。
是啥物原因造成 星雲 [遮爾複雜，到今猶毋是蓋了解][complexity is unknown]。
毋過伊 ê [殼][shells] kah 光弧 結構確實是有 [趣味][intriguing]。
[這張影像][featured image] 是 [Hubble 太空望遠鏡][Hubble Space Telescope] 翕--ê，有詳細翕出伊 ê 複雜。
炭素[星][stars] ê 低表面重力 有 加強 in kā [炭素][carbon] kah 炭素化合物 擲去太空中 ê 能力。
有一寡炭素落尾會形成 [較烏][dark] ê [塗粉][dust]，這 tī [較少年 ê 恆星形成區][young star-forming regions] ê 星雲 kah [星系盤][disks of galaxies] 內底 定定看著。
人類 kah 所有活 tī 地球 ê [性命攏是以炭素做底--ê][life are carbon-based]，而且咱身上上無有一寡炭素，可能 tī 像炭素星這款 欲死矣 ê 恆星 大氣層內底循環。

## [POJ] Sai-á-chō CW chheⁿ ê khak kah kng hô͘
Chit lia̍p chheⁿ sī hoat-seng siáⁿ-mih tāi-chì?
Bô-lâng chai-iáⁿ.
Sai-á-chō CW sī siōng kīn ê thòaⁿ-sò͘-chheⁿ, i khòaⁿ--khí-lâi sī kam-á-sek--ê, in-ūi i tāi-khì lāi-té ê thòaⁿ-sò͘ sī ùi hêng-chheⁿ ka-kī ê he̍k-iông-ha̍p sán-seng--ê.
Jî-chhiáⁿ Sai-á-chō CW mā khì hō͘ pau tī thòaⁿ-sò͘ chiok chē ê seng-hûn lāi-té.
Sī siáⁿ-mih goân-in chō-sêng seng-hûn chiah-nī ho̍k-cha̍p, kàu-taⁿ iáu m̄-sī kài liáu-kái.
M̄-koh i ê khak kah kng-hô͘ kiat-kò͘ khak-si̍t sī ū chhù-bī.
Chit-tiuⁿ iáⁿ-siōng sī Hubble thài-khong bōng-oán-kiàⁿ hip--ê, ū siông-sè hip-chhut i ê ho̍k-cha̍p.
Thòaⁿ-sò͘-chheⁿ ê kē piáu-bīn tiōng-le̍k ū ka-kiông in kā thòaⁿ-sò͘ kah thòaⁿ-sò͘ hòa-ha̍h-bu̍t tàn-khì thài-khong tiong ê lêng-le̍k.
Ū chi̍t-kóa thòaⁿ-sò͘ lo̍h-bóe ē hêng-sêng khah o͘ ê thô͘-hún, che tī khah siàu-liân ê hêng-chheⁿ hêng-sêng-khu ê seng-hûn kah seng-hē-pôaⁿ lāi-té tiāⁿ-tiāⁿ khòaⁿ-tio̍h.
Jîn-lūi kah só͘-ū oa̍h tī Tē-kiû-ê sèⁿ-miā lóng sī í thòaⁿ-sò͘ chò té--ê, jî-chhiáⁿ lán sin--siōng siōng-bô ū chi̍t-kóa thòaⁿ-sò͘, khó-lêng tī chhiūⁿ thòaⁿ-sò͘-chheⁿ chit-khoán beh sí--ah ê hêng-chheⁿ tāi-khì-chân lāi-té sûn-khoân.

## [KIP] Sai-á-tsō CW tshenn ê khak kah kng hôo
Tsit lia̍p tshenn sī huat-sing siánn-mih tāi-tsì?
Bô-lâng tsai-iánn.
Sai-á-tsō CW sī siōng kīn ê thuànn-sòo-tshenn, i khuànn--khí-lâi sī kam-á-sik--ê, in-uī i tāi-khì lāi-té ê thuànn-sòo sī uì hîng-tshenn ka-kī ê hi̍k-iông-ha̍p sán-sing--ê.
Jî-tshiánn Sai-á-tsō CW mā khì hōo pau tī thuànn-sòo tsiok tsē ê sing-hûn lāi-té.
Sī siánn-mih guân-in tsō-sîng sing-hûn tsiah-nī ho̍k-tsa̍p, kàu-tann iáu m̄-sī kài liáu-kái.
M̄-koh i ê khak kah kng-hôo kiat-kòo khak-si̍t sī ū tshù-bī.
Tsit-tiunn iánn-siōng sī Hubble thài-khong bōng-uán-kiànn hip--ê, ū siông-sè hip-tshut i ê ho̍k-tsa̍p.
Thuànn-sòo-tshenn ê kē piáu-bīn tiōng-li̍k ū ka-kiông in kā thuànn-sòo kah thuànn-sòo huà-ha̍h-bu̍t tàn-khì thài-khong tiong ê lîng-li̍k.
Ū tsi̍t-kuá thuànn-sòo lo̍h-bué ē hîng-sîng khah oo ê thôo-hún, tse tī khah siàu-liân ê hîng-tshenn hîng-sîng-khu ê sing-hûn kah sing-hē-puânn lāi-té tiānn-tiānn khuànn-tio̍h.
Jîn-luī kah sóo-ū ua̍h tī Tē-kiû-ê sènn-miā lóng sī í thuànn-sòo tsò té--ê, jî-tshiánn lán sin--siōng siōng-bô ū tsi̍t-kuá thuànn-sòo, khó-lîng tī tshiūnn thuànn-sòo-tshenn tsit-khuán beh sí--ah ê hîng-tshenn tāi-khì-tsân lāi-té sûn-khuân.

## [English] Shells and Arcs around Star CW Leonis
What's happening around this star?
No one is sure.
[CW Leonis][CW Leonis 1] is the closest [carbon star][carbon star], a star that appears orange because of atmospheric carbon dispersed from [interior nuclear fusion][interior nuclear fusion].
But [CW Leonis][CW Leonis 2] also appears engulfed in a gaseous carbon-rich nebula.
What causes the nebula's [complexity is unknown][complexity is unknown], but its geometry of [shells][shells] and arcs are surely [intriguing][intriguing].
The [featured image][featured image] by the [Hubble Space Telescope][Hubble Space Telescope] details this complexity.
The low surface gravity of carbon [stars][stars] enhances their ability to expel [carbon][carbon] and carbon compounds into space.
Some of this carbon ends up forming [dark][dark] [dust][dust] that is commonly seen in the nebulas of [young star-forming regions][young star-forming regions] and the [disks of galaxies][disks of galaxies].
Humans and all Earth-based [life are carbon-based][life are carbon-based], and at least some of [our carbon][our carbon] was likely once circulating in the atmospheres of near-death stars like [carbon stars][carbon stars].

## 詞彙學習（漢羅/POJ/KIP/華語/English）
- 【獅仔座 CW】Sai-á-chō CW/Sai-á-tsō CW/獅子座 CW/CW Leonis
- 【炭素星】thòaⁿ-sò͘-chheⁿ/thuànn-sòo-tshenn/碳星/carbon star
- 【核融合】he̍k-iông-ha̍p/hi̍k-iông-ha̍p/核融合/nuclear fusion
- 【星雲】seng-hûn/sing-hûn/星雲/nebula
- 【炭素化合物】thòaⁿ-sò͘ hòa-ha̍p-bu̍t/thuànn-sòo huà-ha̍p-bu̍t/碳化合物/carbon compound
- 【星系盤】seng-hē-pôaⁿ/sing-hē-puânn/星系盤/disks of galaxies
- 【恆星形成區】hêng-chhiⁿ hêng-sêng-khu/hêng-chhiⁿ hêng-sêng-khu/恆星形成區/star-forming regions
- 【Hubble 太空望遠鏡】Hubble Thài-khong Bōng-oán-kiàⁿ/Hubble Thài-khong Bōng-uán-kiànn/哈伯太空望遠鏡/Hubble Space Telescope

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[CW Leonis 1]:https://en.wikipedia.org/wiki/CW_Leonis
[carbon star]:https://en.wikipedia.org/wiki/Carbon_star
[interior nuclear fusion]:https://en.wikipedia.org/wiki/Carbon#Formation_in_stars
[CW Leonis 2]:https://youtu.be/KstINjrRovE
[complexity is unknown]:https://ui.adsabs.harvard.edu/abs/2015EAS....71...87W/abstract
[shells]:https://apod.nasa.gov/apod/ap221013.html
[intriguing]:https://www.intermountainpet.com/hubfs/Blog_Images/Dogs-tilting-their-heads.jpg
[featured image]:https://hubblesite.org/contents/media/images/2021/059/01FJW7YS4R5WJNFY1H3VTF56EZ
[Hubble Space Telescope]:https://www.nasa.gov/mission_pages/hubble/about
[stars]:https://spaceplace.nasa.gov/sun-compare/
[carbon]:https://periodic.lanl.gov/6.shtml
[dark]:https://apod.nasa.gov/apod/ap230129.html
[dust]:https://astronomy.swin.edu.au/cosmos/d/Dust+Grain
[young star-forming regions]:https://apod.nasa.gov/apod/ap230110.html
[disks of galaxies]:https://apod.nasa.gov/apod/ap120311.html
[life are carbon-based]:https://astrobiology.com/2016/09/where-did-carbon-come-from-for-life-on-earth.html
[our carbon]:https://apod.nasa.gov/apod/ap230108.html
[carbon stars]:https://skyandtelescope.org/astronomy-blogs/carbon-stars-will-make-see-red1203201401/

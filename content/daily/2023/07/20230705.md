---
title: 可觀測宇宙 ê 分佈圖
date: 2023-07-05
publishdate: 2023-07-05T11:45:00+0800
tags: [可觀測宇宙, 星系, 類星體, SDSS 巡天計畫, 宇宙回溯時間, 宇宙紅移, 重力, 雲絲]
hero: https://apod.nasa.gov/apod/fap/image/2307/MapObsUni_SDSS_960.jpg
summary: 你若是會當看著可觀測宇宙 ê 邊界，毋知會按怎？
categories: [podcast]
vocals: [阿錕]
---

{{% apod %}}

- 原始文章：[A Map of the Observable Universe](https://apod.nasa.gov/apod/ap230705.html)
- 影像來源 kah 版權：[B. Ménard](https://menard.pha.jhu.edu/) & [N. Shtarkman](https://www.linkedin.com/in/nikita-shtarkman-78b449154); 資料：[SDSS](https://www.sdss.org/), [Planck](https://www.nasa.gov/mission_pages/planck), [JHU](https://physics-astronomy.jhu.edu/), [Sloan](https://sloan.org/), [NASA](https://www.nasa.gov/), [ESA](https://www.esa.int)
- 閣較濟清楚 ê 地圖：[今仔日 ê APOD](https://mapoftheuniverse.net/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cll3y8lic02cg01xjff9a3fgm" >}}

## [漢羅] 可觀測宇宙 ê 分佈圖
你若是會當看著 [可觀測宇宙][observable universe] ê 邊界，毋知會按怎？
你會當看著星系、星系、星系、kah 呃，[類星體][quasar 1]。
類星體其實是遙遠 [星系][galaxies 1] 光 iàⁿ-iàⁿ ê 中心區。
這張 [分佈圖][a map] 是為著欲予咱人類 tùi 看會著 ê 上大規模 ê 宇宙有閣較好 ê 理解，才做出來--ê。
這是 ùi 2000 年 到 2020 年 ê [SDSS][Sloan Digital Sky] [巡天計畫][Survey] ê 星系 kah 類星體 地圖，差不多是 [可觀測宇宙][observable universe] ê [邊界][edge]。
[這張][Featured here] pizza 形 ê 影像是巡天觀測 ê 其中一區，這區包括 [宇宙回溯時間][look-back time]（就是天體發出 ê 光行到地球 ê 時間）120 億年前、[宇宙紅移][cosmological redshift] 5 以內 ê 20 萬个 [星系][galaxies 2] kah [類星體][quasars]。
[插圖][the illustration] 下面 ê 部份，差不多每一點攏代表一个 [星系][galaxy]。較暗 ê 紅色光點，表示 [紅移][redshift] 較大，距離較遠。
仝款，頂懸 ê 部份，嘛差不多每一點攏代表一个遙遠 ê [類星體][quasar 2]，其中藍色光點是比紅色光點較近。
Tī [足濟新發現][many discoveries] 攏有清楚看著星系 kah 星系之間 ê 重力，會 kā 較近 ê 宇宙 [堅凍][condense] 起來，比 [遙遠宇宙][distant universe] 產生 [閣較濟宇宙雲絲結構][more filamentary]。

## [POJ] Khó-koan-chhek Ú-tiū ê Hun-pò͘-tô͘
Lí nā-sī ē-tàng khòaⁿ-tio̍h khó-koan-chhek ú-tiū ê pian-kài, m̄-chai ē án-chóaⁿ?
Lí ē-tàng khòaⁿ-tio̍h seng-hē, seng-hē, seng-hē, kah eh, lūi-seng-thé.
Lūi-seng-thé kî-si̍t sī iâu-oán seng-hē kng-iàⁿ-iàⁿ ê tiong-sim-khu.
Chit-tiuⁿ hun-pò͘-tô͘ sī ūi-tio̍h beh hō͘ lán jîn-lūi tùi khòaⁿ-ē-tio̍h ê siōng-tōa kui-bô͘ ê ú-tiū ū koh khah hó ê lí-kái, chiah chò--chhut-lâi--ê.
Che sī ùi 2000 nî kàu 2020 nî ê SDSS sûn-thian kè-ōe ê seng-hē kah lūi-seng-thé tē-tô͘, chha-put-to sī khó-koan-chhek ú-tiū ê pian-kài.
Chit-tiuⁿ pizza hêng ê iáⁿ-siōng sī sûn-thian koan-chhek ê kî-tiong chi̍t khu, chit-khu pau-koat ú-tiū hôe-sok sî-kan (tio̍h sī thian-thé hoat-chhut ê kng kiâⁿ kàu Tē-kiû ê sî-kan) 120 ek nî-chêng, ú-tiū âng-î 5 í-lāi ê 20 bān ê seng-hē kah lūi-seng-thé.
Chhah-tô͘ ē-bīn ê pō͘-hūn, chha-put-to múi chi̍t-tiám lóng tāi-piáu chi̍t-ê seng-hē.
Khah àm ê âng-sek kng-tiám, piáu-sī âng-î khah tōa, kū-lī khah hn̄g.
Kāng-khoán, téng-koân ê pō͘-hūn, mā chha-put-to múi chi̍t-tiám lóng tāi-piáu chi̍t-ê iâu-oán ê lūi-seng-thé, kî-tiong nâ-sek kng-tiám sī pí âng-sek kng-tiám khah kīn.
Tī chiok chē sin-hoat-hiān lóng-ū chheng-chhó khòaⁿ-tio̍h seng-hē kah seng-hē chi-kan ê tiōng-le̍k, ē kā khah kīn ê ú-tiū kian-tàng--khí-lâi, pí iâu-oán ú-tiū sán-seng koh khah chè ú-tiū hûn-si kiat-kò͘.

## [KIP] Khó-kuan-tshik Ú-tiū ê Hun-pòo-tôo
Lí nā-sī ē-tàng khuànn-tio̍h khó-kuan-tshik ú-tiū ê pian-kài, m̄-tsai ē án-tsuánn?
Lí ē-tàng khuànn-tio̍h sing-hē, sing-hē, sing-hē, kah eh, luī-sing-thé.
Luī-sing-thé kî-si̍t sī iâu-uán sing-hē kng-iànn-iànn ê tiong-sim-khu.
Tsit-tiunn hun-pòo-tôo sī uī-tio̍h beh hōo lán jîn-luī tuì khuànn-ē-tio̍h ê siōng-tuā kui-bôo ê ú-tiū ū koh khah hó ê lí-kái, tsiah tsò--tshut-lâi--ê.
Tse sī uì 2000 nî kàu 2020 nî ê SDSS sûn-thian kè-uē ê sing-hē kah luī-sing-thé tē-tôo, tsha-put-to sī khó-kuan-tshik ú-tiū ê pian-kài.
Tsit-tiunn pizza hîng ê iánn-siōng sī sûn-thian kuan-tshik ê kî-tiong tsi̍t khu, tsit-khu pau-kuat ú-tiū huê-sok sî-kan (tio̍h sī thian-thé huat-tshut ê kng kiânn kàu Tē-kiû ê sî-kan) 120 ik nî-tsîng, ú-tiū âng-î 5 í-lāi ê 20 bān ê sing-hē kah luī-sing-thé.
Tshah-tôo ē-bīn ê pōo-hūn, tsha-put-to muí tsi̍t-tiám lóng tāi-piáu tsi̍t-ê sing-hē.
Khah àm ê âng-sik kng-tiám, piáu-sī âng-î khah tuā, kū-lī khah hn̄g.
Kāng-khuán, tíng-kuân ê pōo-hūn, mā tsha-put-to muí tsi̍t-tiám lóng tāi-piáu tsi̍t-ê iâu-uán ê luī-sing-thé, kî-tiong nâ-sik kng-tiám sī pí âng-sik kng-tiám khah kīn.
Tī tsiok tsē sin-huat-hiān lóng-ū tshing-tshó khuànn-tio̍h sing-hē kah sing-hē tsi-kan ê tiōng-li̍k, ē kā khah kīn ê ú-tiū kian-tàng--khí-lâi, pí iâu-uán ú-tiū sán-sing koh khah tsè ú-tiū hûn-si kiat-kòo.

## [English] A Map of the Observable Universe
What if you could see out to the edge of the [observable universe][observable universe]?
You would see galaxies, galaxies, galaxies, and then, well, [quasar][quasar 1]s, which are the bright centers of distant [galaxies][galaxies 1].
To expand understanding of the very largest scales that humanity can see, [a map][a map] of the galaxies and quasars found by the [Sloan Digital Sky][Sloan Digital Sky] [Survey][Survey] from 2000 to 2020 -- out to near the [edge][edge] of the [observable universe][observable universe] -- has been composed.
[Featured here][Featured here], one wedge from this survey encompasses about 200,000 [galaxies][galaxies 2] and [quasars][quasars] out beyond a [look-back time][look-back time] of 12 billion years and [cosmological redshift][cosmological redshift] 5.
Almost every dot in the nearby lower part of [the illustration][the illustration] represents a [galaxy][galaxy], with redness indicating increasing [redshift][redshift] and distance.
Similarly, almost every dot on the upper part represents a distant [quasar][quasar 2], with blue-shaded dots being closer than red.
Clearly shown among [many discoveries][many discoveries], gravity between galaxies has caused the nearby universe to [condense][condense] and become increasingly [more filamentary][more filamentary] than the [distant universe][distant universe].

## 詞彙學習

|漢羅|POJ|KIP|華語|English|
|-|-|-|-|-|
|可觀測宇宙|khó-koan-chhek ú-tiū|khó-kuan-tshik ú-tiū|可觀測宇宙|observable universe|
|星系|seng-hē|sing-hē|星系|galaxy|
|類星體|lūi-seng-thé|luī-sing-thé|類星體|quasar|
|SDSS 巡天計畫|SDSS sûn-thian kè-ōe|SDSS sûn-thian kè-uē|SDSS 巡天計畫|the Sloan Digital Sky Survey|
|宇宙回溯時間|ú-tiū hôe-sok sî-kan|ú-tiū huê-sok sî-kan|宇宙回溯時間|look-back time|
|宇宙紅移|ú-tiū âng-î|ú-tiū âng-î|宇宙紅移|cosmological redshift|
|重力|tiōng-le̍k|tiōng-li̍k|重力|gravity|
|雲絲|hûn-si|hûn-si|絲狀結構|filament|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[observable universe]:https://apod.nasa.gov/apod/ap220316.html
[quasar 1]:https://apod.nasa.gov/apod/ap220222.html
[galaxies 1]:https://science.nasa.gov/astrophysics/focus-areas/what-are-galaxies
[a map]:https://youtu.be/Oekma9SZMMI
[Sloan Digital Sky]:https://www.sdss.org/instruments/
[Survey]:https://en.wikipedia.org/wiki/Sloan_Digital_Sky_Survey
[edge]:https://t3.ftcdn.net/jpg/02/08/78/88/360_F_208788856_Gp1H7eajSqVxoZYqX7xqWf24iC4UCruI.jpg
[observable universe]:https://esahubble.org/videos/hubblecast79c/
[Featured here]:https://mapoftheuniverse.net/
[galaxies 2]:https://en.wikipedia.org/wiki/Galaxy
[quasars]:https://en.wikipedia.org/wiki/Quasar
[look-back time]:https://chandra.harvard.edu/photo/cosmic_lookback.html
[cosmological redshift]:https://apod.nasa.gov/apod/ap130408.html
[the illustration]:https://hub.jhu.edu/2022/11/17/interactive-universe-map/
[galaxy]:https://apod.nasa.gov/apod/ap220529.html
[redshift]:https://webbtelescope.org/contents/media/images/2019/20/4378-Image
[quasar 2]:https://astronomy.swin.edu.au/cosmos/q/quasar
[many discoveries]:https://www.sdss.org/science/
[condense]:https://apod.nasa.gov/apod/ap200223.html
[more filamentary]:https://apod.nasa.gov/apod/ap990905.html
[distant universe]:https://apod.nasa.gov/apod/ap210802.html

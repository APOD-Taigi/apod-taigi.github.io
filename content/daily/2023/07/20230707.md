---
title: 英仙座 內底 ê 雙星團
date: 2023-07-07
publishdate: 2023-07-07T11:45:00+0800
tags: [英仙座, 雙星團, 開放星團, 英仙座 h, 英仙座 χ, NGC 869, NGC 884, 恆星形成區, 雙筒千里鏡]
hero: https://apod.nasa.gov/apod/image/2307/Caldwell_14_2023_HaLRGB_LRGB_stars_wm-scaled.png
summary: 這張美麗 ê 星空是 tī 北天 ê 英仙座，差不多佔 3 粒月娘（1 度半）ê 大細。
---

{{% apod %}}

- 原始文章：[The Double Cluster in Perseus](https://apod.nasa.gov/apod/ap230707.html)
- 影像來源 kah [版權][copyright]：[Mårten Frosth](https://www.frosth.se/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 英仙座 內底 ê 雙星團
這个 [美麗 ê 星空][This pretty starfield] 是 tī 北天 ê [英仙座][Perseus]，伊 ê 視野差不多佔 3 粒月娘（1 度半）遐爾大。
伊內底有[一對有名 ê 開放星團][pair of open star clusters]，英仙座 h kah 英仙座 χ (chi)。
[頂懸彼个去予編做 NGC 869][NGC 869 (top) and NGC 884]，[下底彼个去予編做 NGC 884][and NGC 884]。
兩个星團攏 tī 差不多 7000 光年遠 ê 所在，內底攏有比咱太陽較少年、較高溫 ê 恆星。
這兩个星團之間 ê 距離才幾若百光年爾爾。
[根據][based on] 星團內底 [逐粒恆星][individual stars] ê 年歲來看，這兩个星團 ê 年歲攏仝款 1300 萬歲，表示講 in 兩个應該是仝一个恆星形成區 ê 產物。
這个雙星團一直是 [雙筒千里鏡足愛看 ê 天體之一][sight in binoculars]。
若是 tī [較暗 ê 所在][dark locations]，咱閣會使直接用目睭看著伊。

## [POJ] Eng-sian-chō lāi-té ê Siang-seng-thoân
Chit-ê bí-lē ê seng-khong sī tī pak-thian ê Eng-sian-chō, i ê sī-iá chha-put-to chiàm 3 lia̍p goe̍h-niû (1 tō͘ pòaⁿ) hiah-nī tōa.
I lāi-té ū chi̍t-tùi ū-miâ ê khai-hòng seng-thoân, Eng-sian-chō h kah Eng-sian-chō χ (chi).
Téng-koân hit-ê khì hō͘ pian-chò NGC 869, ē-té hit-ê khì hō͘ pian-chò NGC 884.
Nn̄g-ê seng-thoân lóng tī chha-put-to 7000 kng-nî hn̄g ê só͘-chāi, lāi-té lóng-ū pí lán Thài-iông khah siàu-liân, khah ko-un ê hêng-chheⁿ.
Chit nn̄g-ê seng-thoân chi-kan ê kī-lî chiah kúi-nā pah kng-nî niā-niā.
kin-kì seng-thoân lāi-té ta̍k-lia̍p hêng-chheⁿ ê nî-hòe lâi-khòaⁿ, chit nn̄g-ê seng-thoân ê nî-hòe lóng kāng-khoán 1300 bān hòe, piáu-sī kóng in nn̄g-ê èng-kai sī kāng chi̍t-ê hêng-chheⁿ hêng-sêng-khu ê sán-bu̍t.
Chit-ê siang-seng-thoân it-ti̍t sī siang-tâng chhian-lí-kiàⁿ chiok ài khòaⁿ ê thian-thé chi-it.
Nā-sī tī khah àm ê só͘-chāi, lán mā ē-sái ti̍t-chiap iōng ba̍k-chiu khòaⁿ-tio̍h i.

## [KIP] Ing-sian-tsō lāi-té ê Siang-sing-thuân
Tsit-ê bí-lē ê sing-khong sī tī pak-thian ê Ing-sian-tsō, i ê sī-iá tsha-put-to tsiàm 3 lia̍p gue̍h-niû (1 tōo puànn) hiah-nī tuā.
I lāi-té ū tsi̍t-tuì ū-miâ ê khai-hòng sing-thuân, Ing-sian-tsō h kah Ing-sian-tsō χ (chi).
Tíng-kuân hit-ê khì hōo pian-tsò NGC 869, ē-té hit-ê khì hōo pian-tsò NGC 884.
Nn̄g-ê sing-thuân lóng tī tsha-put-to 7000 kng-nî hn̄g ê sóo-tsāi, lāi-té lóng-ū pí lán Thài-iông khah siàu-liân, khah ko-un ê hîng-tshenn.
Tsit nn̄g-ê sing-thuân tsi-kan ê kī-lî tsiah kuí-nā pah kng-nî niā-niā.
kin-kì sing-thuân lāi-té ta̍k-lia̍p hîng-tshenn ê nî-huè lâi-khuànn, tsit nn̄g-ê sing-thuân ê nî-huè lóng kāng-khuán 1300 bān huè, piáu-sī kóng in nn̄g-ê ìng-kai sī kāng tsi̍t-ê hîng-tshenn hîng-sîng-khu ê sán-bu̍t.
Tsit-ê siang-sing-thuân it-ti̍t sī siang-tâng tshian-lí-kiànn tsiok ài khuànn ê thian-thé tsi-it.
Nā-sī tī khah àm ê sóo-tsāi, lán mā ē-sái ti̍t-tsiap iōng ba̍k-tsiu khuànn-tio̍h i.

## [English] The Double Cluster in Perseus
[This pretty starfield][This pretty starfield] spans about three full moons (1.5 degrees) across the heroic northern constellation of [Perseus][Perseus].
It holds the famous [pair of open star clusters][pair of open star clusters], h and Chi Persei.
Also cataloged as [NGC 869 (top) and NGC 884][NGC 869 (top) and NGC 884] [and NGC 884][and NGC 884], both clusters are about 7,000 light-years away and contain stars much younger and hotter than the Sun.
Separated by only a few hundred light-years, the clusters are both 13 million years young [based on][based on] the ages of their [individual stars][individual stars], evidence that they were likely a product of the same star-forming region.
Always a rewarding [sight in binoculars][sight in binoculars], the Double Cluster is even visible to the unaided eye from [dark locations][dark locations].

## 詞彙學習（漢羅/POJ/KIP/華語/English）
- 【英仙座】Eng-sian-chō/Ing-sian-tsō/英仙座/Perseus
- 【雙星團】siang-chheⁿ-thoân/siang-tshenn-thuân/雙星團/pair of open star clusters
- 【開放星團】khai-hòng seng-thoân/khai-hòng sing-thuân/開放星團/open star clusters
- 【英仙座 h】Eng-sian-chō h/Ing-sian-tsō h/英仙座 h/h Persei
- 【英仙座 χ】Eng-sian-chō χ/Ing-sian-tsō χ/英仙座 χ/Chi Persei (Chi 讀做 khai)
- 【NGC 869】NGC pat-lio̍k-kiú/NGC pat-lio̍k-kiú/NGC 869/NGC 869
- 【NGC 884】NGC pat-pat-sù/NGC pat-pat-sù/NGC 884/NGC 884
- 【恆星形成區】hêng-chheⁿ hêng-sêng-khu/hîng-tshenn hîng-sîng-khu/恆星形成區/star forming reg
- 【雙筒千里鏡】siang-tâng chhian-lí-kiàⁿ/siang-tâng tshian-lí-kiànn/雙筒千里鏡/binoculars

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[This pretty starfield]:https://www.frosth.se/2023/05/07/caldwell-14-double-cluster/
[Perseus]:http://en.wikipedia.org/wiki/Perseus_constellation
[pair of open star clusters]:https://www.nasa.gov/feature/goddard/caldwell-14
[NGC 869 (top) and NGC 884]:http://www.messier.seds.org/xtra/ngc/n0869.html
[and NGC 884]:http://www.messier.seds.org/xtra/ngc/n0869.html
[based on]:http://arxiv.org/abs/astro-ph/0205130
[individual stars]:http://www.messier.seds.org/open.html
[sight in binoculars]:http://10minuteastronomy.wordpress.com/2009/11/21/mission-11-cassiopeia-and-the-double-cluster/
[dark locations]:https://apod.nasa.gov/apod/ap060413.html

---
title: 煙火 kah 超級月娘
date: 2023-07-06
publishdate: 2023-07-06T11:45:00+0800
tags: [超級月娘, 雄鹿月, 世界協調時間, 近地點]
hero: https://apod.nasa.gov/apod/fap/image/2307/CocoaBeach_BuckMoon_Seeley-201_1100.jpg
summary: 7 月 4 號彼工，地球暗暝 ê 天頂 有一粒 欲倚月圓 ê 月娘 peh 起來。

---

{{% apod %}}

- 原始文章：[Fireworks vs Supermoon](https://apod.nasa.gov/apod/ap230706.html)
- 影像來源 kah [版權][copyright]：[Michael Seeley](http://www.mseeley.net/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 煙火 kah 超級月娘
7 月 4 號彼工，[地球][in planet Earth's] 暗暝 ê 天頂 有一粒 欲倚月圓 ê 月娘 peh 起來。
7 月 ê 月圓嘛叫做 雄鹿月，上圓 ê 時間點是 tī 世界協調時間 [7 月 3 號][full on July 3] 11:39。
月球差不多 [一個月踅地球一輾][almost monthly orbit]，這工月球會行到近地點，就是 kah 地球上倚彼位。
這會予今年 7 月 ê 月圓 [成做][That qualified] 超級月娘，嘛是 [2023 年 4 擺超級月娘][four supermoons in 2023] ê 頭一擺。
這个景色是 tī 7 月 4 號 ùi Florida 州 [太空海岸][Space Coast] ê Cocoa 海邊仔看出去--ê。
就算月圓時 ê 月娘是遮爾大、遮爾光、遮爾媠，伊猶原毋是上出色--ê。
除了 7 月 ê 超級月出以外，猶閣有超級出色 ê 煙火表演。

## [POJ] Ian-hóe kah Chhiau-kip Ge̍h-niû
7 ge̍h 4 hō hit-kang, Tē-kiû àm-mê ê thiⁿ-téng ū chi̍t-lia̍p beh óa ge̍h-îⁿ ê ge̍h-niû peh--khí-lâi.
7 ge̍h ê ge̍h-îⁿ mā kiò-chò Hiông-lo̍k-ge̍h, siōng îⁿ ê sî-kan-tiám sī tī Sè-kài Hia̍p-tiau Sî-kan 7 ge̍h 3 hō 11:39.
Ge̍h-kiû chha-put-to chi̍t kò ge̍h se̍h Tē-kiû chi̍t-liàn, chit-kang ge̍h-kiû ē kiâⁿ kàu kīn-tē-tiám, tio̍h-sī kah Tē-kiû siōng óa hit-ūi.
Che ē hō͘ kin-nî 7 ge̍h ê ge̍h-îⁿ chiâⁿ-chò chhiau-kip ge̍h-niû, mā-sī 2023 nî 4 pái chhiau-kip ge̍h-niû ê thâu-chi̍t-pái.
Chit-ê kéng-sek sī tī 7 ge̍h 4 hō ùi Florida chiu Thài-khong Hái-hōaⁿ ê Cocoa hái-piⁿ-á khòaⁿ--chhut-khì--ê.
Tō-sǹg ge̍h-îⁿ-sî ê ge̍h-niû sī chiah-nī tōa, chiah-nī kng, chiah-nī súi, i iu-goân m̄-sī siōng chhut-sek--ê.
Tû-liáu 7 ge̍h ê chhiau-kip ge̍h-chhut í-gōa, iah-koh-ū chhiau-kip chhut-sek ê ian-hóe piáu-ián.

## [KIP] Ian-hué kah Tshiau-kip Ge̍h-niû
7 ge̍h 4 hō hit-kang, Tē-kiû àm-mê ê thinn-tíng ū tsi̍t-lia̍p beh uá ge̍h-înn ê ge̍h-niû peh--khí-lâi.
7 ge̍h ê ge̍h-înn mā kiò-tsò Hiông-lo̍k-ge̍h, siōng înn ê sî-kan-tiám sī tī Sè-kài Hia̍p-tiau Sî-kan 7 ge̍h 3 hō 11:39.
Ge̍h-kiû tsha-put-to tsi̍t kò ge̍h se̍h Tē-kiû tsi̍t-liàn, tsit-kang ge̍h-kiû ē kiânn kàu kīn-tē-tiám, tio̍h-sī kah Tē-kiû siōng uá hit-uī.
Tse ē hōo kin-nî 7 ge̍h ê ge̍h-înn tsiânn-tsò tshiau-kip ge̍h-niû, mā-sī 2023 nî 4 pái tshiau-kip ge̍h-niû ê thâu-tsi̍t-pái.
Tsit-ê kíng-sik sī tī 7 ge̍h 4 hō uì Florida tsiu Thài-khong Hái-huānn ê Cocoa hái-pinn-á khuànn--tshut-khì--ê.
Tō-sǹg ge̍h-înn-sî ê ge̍h-niû sī tsiah-nī tuā, tsiah-nī kng, tsiah-nī suí, i iu-guân m̄-sī siōng tshut-sik--ê.
Tû-liáu 7 ge̍h ê tshiau-kip ge̍h-tshut í-guā, iah-koh-ū tshiau-kip tshut-sik ê ian-hué piáu-ián.

## [English] Fireworks vs Supermoon
On July 4, an almost Full Moon rose [in planet Earth's][in planet Earth's] evening skies.
Also known as a Buck Moon, the full lunar phase [full on July 3][full on July 3] at 11:39 UTC) was near perigee, the closest point in the Moon's [almost monthly orbit][almost monthly orbit] around planet Earth.
[That qualified][That qualified] this July's Full Moon as a supermoon, the first of [four supermoons in 2023][four supermoons in 2023].
Seen from Cocoa Beach along Florida's [Space Coast][Space Coast] on July 4, any big, bright, beautiful Full Moon would still have to compete for attention though.
July's super-moonrise was captured here against a super-colorful fireworks display.

## 詞彙學習（漢羅/POJ/KIP/華語/English）
- 【超級月娘】chhiau-kip ge̍h-niû/tshiau-kip ge̍h-niû/超級月娘/supermoon
- 【雄鹿月】Hiông-lo̍k-ge̍h/Hiông-lo̍k-ge̍h/雄鹿月/Buck Moon
- 【世界協調時間】Sè-kài Hia̍p-tiau Sî-kan/Sè-kài Hia̍p-tiau Sî-kan/世界協調時間/Universal Time Coordinated (UTC)
- 【近地點】kīn-tē-tiám/kīn-tē-tiám/近地點/perigee

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[in planet Earth's]:https://solarsystem.nasa.gov/skywatching/whats-up/
[full on July 3]:https://earthsky.org/sky-archive/july-full-moon/
[almost monthly orbit]:https://apod.nasa.gov/apod/ap221001.html
[That qualified]:http://astropixels.com/ephemeris/moon/fullperigee2001.html
[four supermoons in 2023]:https://earthsky.org/astronomy-essentials/what-is-a-supermoon/
[Space Coast]:https://apod.nasa.gov/apod/ap200731.html

---
title: Akatsuki 號 太空船 翕--ê 金星 ê 紫外光影像
date: 2023-07-03
publishdate: 2023-07-03T11:45:00+0800
tags: [Akatsuki 號太空船, 金星, 紫外光, 內太陽系, 金星氣候軌道衛星, 二酸化硫, 赤道噴流, 高速氣流]
hero: https://apod.nasa.gov/apod/image/2307/VenusUv_akatsuki_1024.jpg
summary: 是按怎金星 kah 地球遮爾無仝？為著欲揣出這个答案，日本進前發射 ê 機器人太空船 Akatsuki 號 tī 2015 年底飛入去金星軌道。
---

{{% apod %}}

- 原始文章：[Venus in Ultraviolet from Akatsuki](https://apod.nasa.gov/apod/ap230703.html)
- 影像來源 kah [版權][copyright]：[JAXA](https://global.jaxa.jp/), [Planet-C Project Team](https://global.jaxa.jp/projects/sas/planet_c/); [h/t](https://en.wikipedia.org/wiki/Hat_tip): [Mehmet Hakan Özsaraç](https://www.flickr.com/photos/mhozsarac/)
- 台文翻譯：[An-Li Tsai][An-Li Tsai] ([NCU][NCU])

## [漢羅] Akatsuki 號太空船 翕--ê 金星 ê 紫外光影像
是按怎金星 kah 地球遮爾無仝？
為著欲揣出這个答案，[日本][Japan] 進前發射 ê 機器人太空船 [Akatsuki][Akatsuki 1] 號 tī 2015 年底 [飛入去金星軌道][entered orbit]。
伊進前有 5 年 ê 時間是無照計畫 tī 內[太陽系][Solar System] 內底賴賴趖。
就算 [Akatsuki][Akatsuki 2] ê 性命長度已經超過本底 ê 計畫，毋過因為太空船 kah 儀器攏運作甲好勢好勢，所以大部份 ê 任務總算是 [有繼續完成][reinstated]。
[Akatsuki][Akatsuki's] ê 儀器嘛叫做 [金星][Venus 1] 氣候軌道衛星，是 leh 調查咱 ê 姊妹仔行星 金星 頂懸 [一寡咱猶無了解 ê 代誌][investigated unknowns]，包括火山是毋是猶活跳跳、實密 ê 大氣內底是毋是會產生爍爁、風速是按怎會超過火星自轉 ê 速度 [遐爾濟][greatly exceed]。
[這張影像][featured image] 是 [Akatsuki][Akatsuki 3] ê UVI kha-mé-lah 翕--ê。
咱看會著日時彼爿 ê [金星][Venus 2] 有 行星尺度 ê [V-形雲][V-shaped]。
影像內底有三款無仝色 ê [紫外光][ultraviolet]，閣有淺藍色 ê 二酸化硫，伊 ê 量是有變較少。
分析 Akatsuki ê 影像 kah 資料了後，除了 [一寡發現以外][other discoveries]，閣知影講金星有親像 [地球高速氣流][Earth's jet stream] 仝款 ê [赤道噴流][equatorial jet]。

## [POJ] Akatsuki hō Thài-khong-chûn hip--ê Kim-chheⁿ ê Chí-gōa-kng iáⁿ-siōng
Sī-án-chóaⁿ Kim-chheⁿ kah tē-kiû chiah-nī bô-kâng?
Ūi-tio̍h beh chhōe-chhut chit-ê tap-àn, Ji̍t-pún chìn-chêng hoat-siā ê ki-khì-lâng thài-khong-chûn Akatsuki hō tī 2015 nî-té poe ji̍p-khì Kim-chheⁿ kúi-tō.
I chìn-chêng ū 5 nî ê sî-kan sī bô chiàu kè-ōe tī Lōe Thài-iông-hē lāi-té lōa-lōa-sô.
Tō-sǹg Akatsuki ê sìⁿ-miā tn̂g-tō͘ í-keng chhiau-kòe pún-té ê kè-ōe, m̄-koh in-ūi thài-khong-chûn kah gî-khì lóng ūn-chok kah hó-sè-hó-sè, só͘-í tōa-pō͘-hūn ê jīm-bū chóng-sǹg sī ū kè-sio̍k oân-sêng.
Akatsuki ê gî-khì mā kiò-chò Kim-chheⁿ Khì-hāu Kúi-tō-ūi-chheⁿ, sī leh tiâu-cha lán ê chí-mōe-á kiâⁿ-chhiⁿ Kim-chheⁿ téng-koân chi̍t-kóa lán iáu bô liáu-kái ê tāi-chì, pau-koat hóe-soaⁿ sī-m̄-sī iáu oa̍h-thiàu-thiàu, cha̍t-ba̍t ê tāi-khì lāi-té sī-m̄-sī ē sán-seng sih-nah, hong-sok sī-án-chóaⁿ ē chhiau-kòe Hóe-chheⁿ chū-choán ê sok-tō͘ hiah-nī chē.
Chit-tiuⁿ iáⁿ-siōng sī Akatsuki ê UVI kha-mé-lah hip--ê.
Lán khòaⁿ-ē-tio̍h ji̍t-sî hit-pêng ê Kim-chheⁿ ū kiâⁿ-chhiⁿ chhioh-tō͘ ê V-hêng hûn.
Iáⁿ-siōng lāi-té ū saⁿ-khoán bô-kâng-sek ê chí-gōa-kng, koh-ū chhián-nâ-sek ê jī-sng-hòa-liû, i ê liōng sī ū piàn khah chió.
Hun-sek Akatsuki ê iáⁿ-siōng kah chu-liāu liáu-āu, tû-liáu chi̍t-kóa hoat-hiān í-gōa, koh chai-iáⁿ kóng Kim-chheⁿ ū chhin-chhiūⁿ Tē-kiû ko-sok-khì-liû kāng-khoán ê chhek-tō khì-liû.

## [KIP] Akatsuki hō Thài-khong-tsûn hip--ê Kim-tshenn ê Tsí-guā-kng iánn-siōng
Sī-án-tsuánn Kim-tshenn kah tē-kiû tsiah-nī bô-kâng?
Uī-tio̍h beh tshuē-tshut tsit-ê tap-àn, Ji̍t-pún tsìn-tsîng huat-siā ê ki-khì-lâng thài-khong-tsûn Akatsuki hō tī 2015 nî-té pue ji̍p-khì Kim-tshenn kuí-tō.
I tsìn-tsîng ū 5 nî ê sî-kan sī bô tsiàu kè-uē tī Luē Thài-iông-hē lāi-té luā-luā-sô.
Tō-sǹg Akatsuki ê sìnn-miā tn̂g-tōo í-king tshiau-kuè pún-té ê kè-uē, m̄-koh in-uī thài-khong-tsûn kah gî-khì lóng ūn-tsok kah hó-sè-hó-sè, sóo-í tuā-pōo-hūn ê jīm-bū tsóng-sǹg sī ū kè-sio̍k uân-sîng.
Akatsuki ê gî-khì mā kiò-tsò Kim-tshenn Khì-hāu Kuí-tō-uī-tshenn, sī leh tiâu-tsa lán ê tsí-muē-á kîann-tshinn Kim-tshenn tíng-kuân tsi̍t-kuá lán iáu bô liáu-kái ê tāi-tsì, pau-kuat hué-suann sī-m̄-sī iáu ua̍h-thiàu-thiàu, tsa̍t-ba̍t ê tāi-khì lāi-té sī-m̄-sī ē sán-sing sih-nah, hong-sok sī-án-tsuánn ē tshiau-kuè Hué-tshenn tsū-tsuán ê sok-tōo hiah-nī tsē.
Tsit-tiunn iánn-siōng sī Akatsuki ê UVI kha-mé-lah hip--ê.
Lán khuànn-ē-tio̍h ji̍t-sî hit-pîng ê Kim-tshenn ū kîann-tshinn tshioh-tōo ê V-hîng hûn.
Iánn-siōng lāi-té ū sann-khuán bô-kâng-sik ê tsí-guā-kng, koh-ū tshián-nâ-sik ê jī-sng-huà-liû, i ê liōng sī ū piàn khah tsió.
Hun-sik Akatsuki ê iánn-siōng kah tsu-liāu liáu-āu, tû-liáu tsi̍t-kuá huat-hiān í-guā, koh tsai-iánn kóng Kim-tshenn ū tshin-tshiūnn Tē-kiû ko-sok-khì-liû kāng-khuán ê tshik-tō khì-liû.

## [English] Venus in Ultraviolet from Akatsuki
Why is Venus so different from Earth?
To help find out, [Japan][Japan] launched the robotic [Akatsuki][Akatsuki 1] spacecraft which [entered orbit][entered orbit] around Venus late in 2015 after an unplanned five-year adventure around the inner [Solar System][Solar System].
Even though [Akatsuki][Akatsuki 2] was past its original planned lifetime, the spacecraft and instruments were operating so well that much of its original mission was [reinstated][reinstated].
Also known as the [Venus][Venus 1] Climate Orbiter, [Akatsuki's][Akatsuki's] instruments [investigated unknowns][investigated unknowns] about Earth's sister planet, including whether [volcanoes][volcanoes] are still active, whether lightning occurs in the dense atmosphere, and why wind speeds [greatly exceed][greatly exceed] the planet's rotation speed.
In the [featured image][featured image] taken by [Akatsuki][Akatsuki 3]'s UVI camera, the day-side of [Venus][Venus 2] is seen shown with planet-scale [V-shaped][V-shaped] cloud pattern.
The image displays three [ultraviolet][ultraviolet] colors and indicates a dip in the relative abundance of [sulfur dioxide][sulfur dioxide] shown in faint blue.
Analyses of [Akatsuki images][Akatsuki images] and data has shown, among [other discoveries][other discoveries], that Venus has [equatorial jet][equatorial jet] similar to [Earth's jet stream][Earth's jet stream].

## 詞彙學習（漢羅/POJ/KIP/華語/English）
- 【Akatsuki 號太空船】Akatsuki hō thài-khong-chûn/Akatsuki hō thài-khong-tsûn/破曉號號太空船/Akatsuki spacecraft
- 【金星】Kim-chheⁿ/Kim-tshenn/金星/Venus
- 【紫外光】chí-gōa-kng/tsí-guā-kng/紫外光/ultraviolet
- 【內太陽系】Lōe Thài-iông-hē/Luē Thài-iông-hē/內太陽系/Inner Solar System
- 【金星氣候軌道衛星】Kim-chheⁿ Khì-hāu Kúi-tō-ūi-chhiⁿ/Kim-tshenn Khì-hāu Kuí-tō-uī-tshinn/金星氣候軌道衛星/Venus Climate Orbiter
- 【二酸化硫】jī-sng-hòa-liû/jī-sng-huà-liû/二氧化硫/sulfur dioxide
- 【赤道噴流】chhek-tō phùn-liû/tshik-tō-phùn-liû/赤道噴流/equatorial jet
- 【高速氣流】ko-sok-khì-liû/ko-sok-khì-liû/高速氣流/jet stream

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Japan]:https://en.wikipedia.org/wiki/Japan
[Akatsuki 1]:http://global.jaxa.jp/article/2016/interview/vol95/index.html
[entered orbit]:http://global.jaxa.jp/press/2015/02/20150206_akatsuki.html
[Solar System]:http://solarsystem.nasa.gov/planets/
[Akatsuki 2]:https://en.wikipedia.org/wiki/Akatsuki_(spacecraft)
[reinstated]:http://spaceflightnow.com/2016/05/17/japanese-orbiter-officially-begins-science-mission-at-venus/
[Venus 1]:http://solarsystem.nasa.gov/planets/venus/indepth
[Akatsuki's]:https://www.youtube.com/watch?v=GsDj-KJe65s
[investigated unknowns]:http://www.gapphotos.com/images/WebPreview/0100/0100358.jpg
[volcanoes]:https://apod.nasa.gov/apod/ap950928.html
[greatly exceed]:http://phys.org/news/2010-05-theory-superrotation-venus.html
[featured image]:https://akatsuki.isas.jaxa.jp/en/gallery/data/001105.html
[Akatsuki 3]:http://solarsystem.nasa.gov/missions/akatsuki
[Venus 2]:https://solarsystem.nasa.gov/planets/venus/overview/
[V-shaped]:https://apod.nasa.gov/apod/ap200915.html
[ultraviolet]:https://science.nasa.gov/ems/10_ultravioletwaves
[sulfur dioxide]:https://en.wikipedia.org/wiki/Sulfur_dioxide
[Akatsuki images]:https://darts.jaxa.jp/planet/project/akatsuki/
[other discoveries]:https://en.wikipedia.org/wiki/Akatsuki_(spacecraft)#Science
[equatorial jet]:https://global.jaxa.jp/projects/sat/planet_c/topics.html#topics10633
[Earth's jet stream]:https://en.wikipedia.org/wiki/Jet_stream

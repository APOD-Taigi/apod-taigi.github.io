---
title: Stickney 隕石坑
date: 2023-07-08
publishdate: 2023-07-08T11:45:00+0800
tags: [free2share, Stickney 隕石坑, 隕石坑, 火星, 火衛一 Phobos, 火星偵察軌道衛星]
hero: https://apod.nasa.gov/apod/image/2307/PSP_007769_9010_IRB_Stickney1024.jpg
summary: Stickney 隕石坑是火衛一 Phobos 頂懸上大 ê 隕石坑，直徑超過 9 公里，差不多是 火衛一 Phobos 直徑 ê 一半。
categories: [podcast]
vocals: [阿錕]
---

{{% apod %}}

- 原始文章：[Stickney Crater](https://apod.nasa.gov/apod/ap230708.html)
- 影像來源：[HiRISE](https://hirise.lpl.arizona.edu/), [MRO](https://mars.jpl.nasa.gov/mro/), [LPL (U. Arizona)](https://www.lpl.arizona.edu/), [NASA](https://www.nasa.gov/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cll88kn2z025701wp5mqt4mrq" >}}

## [漢羅] Stickney 隕石坑
Stickney 隕石坑是火衛一 Phobos 頂懸上大 ê 隕石坑，是用 數學家 [Chloe Angeline Stickney][Chloe Angeline Stickney] Hall，嘛是天文學家 Asaph Hall in 某 ê 名 kā 號--ê。
Asaph Hall tī 1877 年 ê 時陣，發現 [火星 ê 兩粒衛星][Red Planet's moons]。
Stickney 隕石坑 ê 直徑超過 9 公里，差不多是 火衛一 Phobos 直徑 ê 一半。
會攏出遮爾大隕石坑--ê，應該嘛差不多會 kā 這粒細粒衛星攏甲欲散去。
這張 Stickney 隕石坑 kah 伊四箍圍仔 ê [加強色彩影像][enhanced-color image]，是 火星偵察軌道衛星 tī 2008 年 3 月 ùi [火衛一 Phobos][of Phobos] 附近 6000 公里遠 ê 所在，用 HiRISE kha-mé-lah 翕--ê。
[火衛一 Phobos 就敢若小行星][asteroid-like Phobos] 仝款，伊 ê 表面重力是比地球重力 ê 1/1000 閣較細。
毋過伊表面一逝一逝 ê 痕跡暗示講，較散 ê 物質會沓沓仔落到隕石坑內底。
隕石坑附近 ê 藍光區，可能是較新 ê 表面。
是講隕石坑表面彼寡奇怪 ê 溝仔是按怎生出來--ê，實在是足神祕--ê。
有可能 kah [近火衛軌道][close-orbiting] 受著 ê 潮汐力，嘛有可能 kah [隕石坑形成][the crater-forming impact] ê 相挵有關。

## [POJ] Stickney ún-se̍k-kheⁿ
Stickney ún-se̍k-kheⁿ sī hóe-ūi-it Phobos téng-koân siōng-tōa ê ún-se̍k-kheⁿ, sī iōng sò͘-ha̍k-ka Chloe Angeline Stickney Hall, mā sī thian-bûn ha̍k-ka Asaph Hall in bó͘ ê miâ kā hō--ê.
Asaph Hall tī 1877 nî ê sî-chūn, hoat-hiān Hóe-chheⁿ ê nn̄g-lia̍p ūi-chheⁿ.
Stickney ún-se̍k-kheⁿ ê ti̍t-kèng chhiau-kòe 9 kong-lí, chha-put-to sī hóe-ūi-it Phobos ti̍t-kèng ê chi̍t-pòaⁿ.
Ē lóng chhut chiah-nī tōa ún-se̍k-kheⁿ--ê, èng-kai mā chha-put-to ē kā chit-lia̍p sè-lia̍p ūi-chheⁿ lóng kah beh sòaⁿ khì.
Chit-tiuⁿ Stickney ún-se̍k-kheⁿ kah i sì-kho͘-ûi-á ê ka-kiông sek-chhái iáⁿ-siōng, sī Hóe-chheⁿ cheng-chhat kúi-tō ūi-chheⁿ tī 2008 nî 3 goe̍h ùi hóe-ūi-it Phobos hù-kīn 6000 kong-lí hn̄g ê só͘-chāi, iōng HiRISE kha-mé-lah hip--ê.
Hóe-ūi-it Phobos tō káⁿ-ná sió-kiâⁿ-chheⁿ kāng-khoán, i ê piáu-bīn tiōng-le̍k sī pí Tē-kiû tiōng-le̍k ê 1/1000 koh-khah sè.
M̄-koh i piáu-bīn chi̍t-chōa chi̍t-chōa ê hûn-jiah àm-sī kóng, khah sòaⁿ ê bu̍t-chit ē tau̍h-tau̍h-á lak kàu ún-se̍k-kheⁿ lāi-té.
Ún-se̍k-kheⁿ hù-kīn ê nâ-kng-khu, khó-lêng sī khah sin ê piáu-bīn.
Sī-kóng ún-se̍k-kheⁿ piáu-bīn hit-kóa kî-koài ê kau-á sī án-chóaⁿ seⁿ--chhut-lâi--ê, si̍t-chāi sī chiok sîn-pì--ê.
Ū khó-lêng kah kīn-hóe-ūi kúi-tō siū--tio̍h--ê tiau-se̍k, mā ū khó-lêng kah ún-se̍k-kheⁿ hêng-sêng ê sio-lòng iú-koan.

## [KIP] Stickney ún-si̍k-khenn
Stickney ún-si̍k-khenn sī hué-uī-it Phobos tíng-kuân siōng-tuā ê ún-si̍k-khenn, sī iōng sòo-ha̍k-ka Chloe Angeline Stickney Hall, mā sī thian-bûn ha̍k-ka Asaph Hall in bóo ê miâ kā hō--ê.
Asaph Hall tī 1877 nî ê sî-tsūn, huat-hiān Hué-tshenn ê nn̄g-lia̍p uī-tshenn.
Stickney ún-si̍k-khenn ê ti̍t-kìng tshiau-kuè 9 kong-lí, tsha-put-to sī hué-uī-it Phobos ti̍t-kìng ê tsi̍t-puànn.
Ē lóng tshut tsiah-nī tuā ún-si̍k-khenn--ê, ìng-kai mā tsha-put-to ē kā tsit-lia̍p sè-lia̍p uī-tshenn lóng kah beh suànn khì.
Tsit-tiunn Stickney ún-si̍k-khenn kah i sì-khoo-uî-á ê ka-kiông sik-tshái iánn-siōng, sī Hué-tshenn tsing-tshat kuí-tō uī-tshenn tī 2008 nî 3 gue̍h uì hué-uī-it Phobos hù-kīn 6000 kong-lí hn̄g ê sóo-tsāi, iōng HiRISE kha-mé-lah hip--ê.
Hué-uī-it Phobos tō kánn-ná sió-kiânn-tshenn kāng-khuán, i ê piáu-bīn tiōng-li̍k sī pí Tē-kiû tiōng-li̍k ê 1/1000 koh-khah sè.
M̄-koh i piáu-bīn tsi̍t-tsuā tsi̍t-tsuā ê hûn-jiah àm-sī kóng, khah suànn ê bu̍t-tsit ē ta̍uh-ta̍uh-á lak kàu ún-si̍k-khenn lāi-té.
Ún-si̍k-khenn hù-kīn ê nâ-kng-khu, khó-lîng sī khah sin ê piáu-bīn.
Sī-kóng ún-si̍k-khenn piáu-bīn hit-kuá kî-kuài ê kau-á sī án-tsuánn senn--tshut-lâi--ê, si̍t-tsāi sī tsiok sîn-pì--ê.
Ū khó-lîng kah kīn-hué-uī kuí-tō siū--tio̍h--ê tiau-si̍k, mā ū khó-lîng kah ún-si̍k-khenn hîng-sîng ê sio-lòng iú-kuan.

## [English] Stickney Crater
Stickney Crater, the largest crater on the martian moon Phobos, is named for [Chloe Angeline Stickney][Chloe Angeline Stickney] Hall, [mathematician and][mathematician and] wife of astronomer Asaph Hall.
Asaph Hall discovered both the [Red Planet's moons][Red Planet's moons] in 1877.
Over 9 kilometers across, Stickney is nearly half the diameter of Phobos itself, so large that the impact that blasted out the crater likely came close to shattering the tiny moon.
This [enhanced-color image][enhanced-color image] of Stickney and surroundings was recorded by the HiRISE camera onboard the Mars Reconnaissance Orbiter as it passed within some six thousand kilometers [of Phobos][of Phobos] in March of 2008.
Even though the surface gravity of [asteroid-like Phobos][asteroid-like Phobos] is less than 1/1000th Earth's gravity, streaks suggest loose material slid down inside the crater walls over time.
Light bluish regions near the crater's rim could indicate a relatively freshly exposed surface.
The origin of the curious grooves along the surface is mysterious but may be related to tidal stresses experienced by [close-orbiting][close-orbiting] Phobos or [the crater-forming impact][the crater-forming impact] itself.

## 詞彙學習（漢羅/POJ/KIP/華語/English）
- 【隕石坑】ún-se̍k-kheⁿ/ún-si̍k-khenn/隕石坑/crater
- 【火星】Hóe-chheⁿ/Hué-tshenn/火星/Mars
- 【火衛一 Phobos】Hóe-ūi-it Phobos/Hué-uī-it Phobos/火衛一 Phobos/Phobos
- 【火星偵察軌道衛星】Hóe-chheⁿ cheng-chhat kúi-tō ūi-chheⁿ/Hué-tshenn tsing-tshat kuí-tō uī-tshenn/火星偵察軌道衛星/the Mars Reconnaissance Orbiter

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Chloe Angeline Stickney]:http://en.wikipedia.org/wiki/Angeline_Stickney
[mathematician and]:https://archive.org/details/anastronomerswi03hallgoog
[Red Planet's moons]:https://apod.nasa.gov/apod/ap201030.html
[enhanced-color image]:http://hirise.lpl.arizona.edu/phobos.php
[of Phobos]:https://apod.nasa.gov/apod/ap170721.html
[asteroid-like Phobos]:https://solarsystem.nasa.gov/moons/mars-moons/phobos/in-depth/
[close-orbiting]:https://apod.nasa.gov/apod/ap220703.html
[the crater-forming impact]:http://adsabs.harvard.edu/abs/2016GeoRL..4310595B

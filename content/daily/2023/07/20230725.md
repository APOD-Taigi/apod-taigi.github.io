---
title: 鴟鴞星雲 kah 發出 X 光 ê 高溫恆星
date: 2023-07-25
publishdate: 2023-07-25T11:45:00+0800
tags: [free2share, 鴟鴞星雲, 恆星柱, M16, 星際雲山, 蒸發氣體球, EGGS, X 光, 紅外線, 可見光, 假說, Chandra, XMM, Spitzer, Hubble, VLT]
hero: https://apod.nasa.gov/apod/fap/image/2307/EagleStars_NASA_960_noChandra.jpg
summary: 這个有名 ê 鴟鴞星雲內底 ê 恆星柱 tī X 光波段看起來會是按怎？
categories: [podcast]
vocals: [阿錕]
---

{{% apod %}}

- 原始文章：[The Eagle Nebula with X-ray Hot Stars](https://apod.nasa.gov/apod/ap230725.html)
- 影像來源：X-光: Chandra: NASA/CXC/SAO, XMM: ESA/XMM-Newton; 紅外線：JWST: NASA/ESA/CSA/STScI, Spitzer: NASA/JPL/CalTech; 可見光：Hubble: NASA/ESA/STScI, ESO; 影像處理：[L. Frattare](https://www.linkedin.com/in/lisafrattare), J. Major, N. Wolk, kah K. Arcand
- 台文翻譯：[An-Li Tsai][An-Li Tsai] ([NCU][NCU])

{{< podcast "clls6pome01g201vpbkuc59jx" >}}

## [漢羅] 鴟鴞星雲 kah 發出 X 光 ê 高溫恆星
這个有名 ê [鴟鴞星雲][Eagle Nebula] 內底 ê 恆星柱 tī X 光波段看起來會是按怎？
為著欲揣著答案，NASA ê [Chandra X 光衛星天文台][Chandra X-ray Observatory] 就斟酌 leh 看這个有恆星形成 ê 星際雲山。
結果發現，[M16][M16] 內底 ê [塗粉柱][dust pillars] 本身袂發出傷強 ê [X 光][X-rays 1]，毋過有足濟 細罔細 煞蓋光 ê X 光發射源，變甲足明顯--ê。
這寡發射源就是 [這張影像][featured image] 內底 ê 光點。
這張影像是 [Chandra][Chandra]（[X 光][X-rays 2]）、[XMM][XMM]（X 光）、[JWST][JWST] （[紅外線][infrared]）、[Spitzer][Spitzer]（紅外線）、[Hubble][Hubble]（[可見光][visible]）、kah [VLT][VLT]（可見光）天文台影像資料 ê 合成相片。
啥物 [恆星][stars] 會製造這寡 X 光，到今猶是一个 [研究主題][topic of research]。
[有一个假說是認為][hypothesized to be] in 是 [高溫、新形成、低質量 ê 恆星][recently-formed, low-mass stars]，另外一个假說認為 in 是高溫、較老、懸質量 ê 恆星。
這寡會發出 [X 光 ê 高溫恆星][X-ray hot stars] tī 這幅圖內底是四界攏是。
進前 tī [可見光][visible light] 看著 ê，[去 hŏng 揣著 ê][previously identified] [蒸發氣體球][Evaporating Gaseous Globules] (EGGS)，目前 ê 溫度就無夠懸，無法度發出 X 光。

## [POJ] Ba̍h-hio̍h seng-hûn kah hoat-chhut X-kng ê ko-un hêng-chhiⁿ
Chit-ê ū-miâ ê Ba̍h-hio̍h seng-hûn lāi-té ê hêng-chhiⁿ-thiāu tī X-kng pho-tōaⁿ khòaⁿ--khí-lâi ē sī-án-chóaⁿ?
Ūi-tio̍h beh chhōe-tio̍h tap-àn, NASA ê Chandra X-kng ūi-chhiⁿ Thian-bûn-tâi to̍h chim-chiok leh khòaⁿ chit-ê ū hêng-chhiⁿ hêng-sêng ê seng-chè hûn-soaⁿ.
Kiat-kó hoat-hiān, M̌ lāi-té ê thô͘-hún-thiāu pún-sin bē hoat-chhut siuⁿ kiông ê X-kng, m̄-koh ū chiok chē sè bóng sè soah kài kng ê X-kng hoat-siā goân, piàn-kah chiok bêng-hián--ê.
Chit-kóa hoat-siā-goân to̍h sī chit-tiuⁿ iáⁿ-siōng lāi-té ê kng-tiám.
Chit-tiuⁿ iáⁿ-siōng sī Chandra (X-kng), XMM (X-kng), JWST (âng-gōa-sòaⁿ), Spitzer (âng-gōa-sòaⁿ), Hubble (khó-kiàn-kng), kah VLT (khó-kiàn-kng) thian-bûn-tâi iáⁿ-siōng chu-liāu ê ha̍p-sêng siòng-phìⁿ.
Siáⁿ-mih hêng-chhiⁿ ē chè-chō chit-kóa X-kng, kàu-taⁿ iáu-sī chi̍t-ê gián-kiù chú-tê.
Ū chi̍t-ê ká-soat jīn-ûi sī ko-un, sin hêng-sêng, kē chit-liōng ê hêng-chhiⁿ, lēng-gōa chi̍t-ê ká-soat jīn-ûi in sī ko-un, khah lāu, koân chit-liōng ê hêng-chhiⁿ.
Chit-kóa ē hoat-chhut X-kng ê ko-un hêng-chhiⁿ tī chit-pak tô͘ lāi-té sī sì-kè lóng sī.
Chìn-chêng tī khó-kiàn-kng khòaⁿ--tio̍h--ê, khì hőng chhōe-tio̍h ê Chin-hoat Khì-thé-kiû (EGGS), bo̍k-chêng ê un-tō͘ tiō bô-kàu koân, bô-hoat-tō͘ hoat-chhut X-kng.

## [KIP] Ba̍h-hio̍h sing-hûn kah huat-tshut X-kng ê ko-un hîng-tshinn
Tsit-ê ū-miâ ê Ba̍h-hio̍h sing-hûn lāi-té ê hîng-tshinn-thiāu tī X-kng pho-tuānn khuànn--khí-lâi ē sī-án-tsuánn?
Uī-tio̍h beh tshuē-tio̍h tap-àn, NASA ê Chandra X-kng uī-tshinn Thian-bûn-tâi to̍h tsim-tsiok leh khuànn tsit-ê ū hîng-tshinn hîng-sîng ê sing-tsè hûn-suann.
Kiat-kó huat-hiān, M16 lāi-té ê thôo-hún-thiāu pún-sin bē huat-tshut siunn kiông ê X-kng, m̄-koh ū tsiok tsē sè bóng sè suah kài kng ê X-kng huat-siā guân, piàn-kah tsiok bîng-hián--ê.
Tsit-kuá huat-siā-guân to̍h sī tsit-tiunn iánn-siōng lāi-té ê kng-tiám.
Tsit-tiunn iánn-siōng sī Chandra (X-kng), XMM (X-kng), JWST (âng-guā-suànn), Spitzer (âng-guā-suànn), Hubble (khó-kiàn-kng), kah VLT (khó-kiàn-kng) thian-bûn-tâi iánn-siōng tsu-liāu ê ha̍p-sîng siòng-phìnn.
Siánn-mih hîng-tshinn ē tsè-tsō tsit-kuá X-kng, kàu-tann iáu-sī tsi̍t-ê gián-kiù tsú-tê.
Ū tsi̍t-ê ká-suat jīn-uî sī ko-un, sin hîng-sîng, kē tsit-liōng ê hîng-tshinn, līng-guā tsi̍t-ê ká-suat jīn-uî in sī ko-un, khah lāu, kuân tsit-liōng ê hîng-tshinn.
Tsit-kuá ē huat-tshut X-kng ê ko-un hîng-tshinn tī tsit-pak tôo lāi-té sī sì-kè lóng sī.
Tsìn-tsîng tī khó-kiàn-kng khuànn--tio̍h--ê, khì hőng tshuē-tio̍h ê Tsin-huat Khì-thé-kiû (EGGS), bo̍k-tsîng ê un-tōo tiō bô-kàu kuân, bô-huat-tōo huat-tshut X-kng.

## [English] The Eagle Nebula with X-ray Hot Stars
What do the famous [Eagle Nebula][Eagle Nebula] star pillars look like in X-ray light?
To find out, NASA's orbiting [Chandra X-ray Observatory][Chandra X-ray Observatory] peered in and through these interstellar mountains of star formation.
It was found that in [M16][M16] the [dust pillars][dust pillars] themselves do not emit many [X-rays][X-rays 1], but a lot of small-but-bright X-ray sources became evident.
These sources are shown as bright dots on the [featured image][featured image] which is a composite of exposures from [Chandra][Chandra] [X-rays][X-rays 2], [XMM][XMM] (X-rays), [JWST][JWST] [infrared][infrared], [Spitzer][Spitzer] (infrared), [Hubble][Hubble] [visible][visible], and the [VLT][VLT] (visible).
What [stars][stars] produce these X-rays remains a [topic of research][topic of research], but some are [hypothesized to be][hypothesized to be] hot, [recently-formed, low-mass stars][recently-formed, low-mass stars], while others are thought to be hot, older, high-mass stars.
These [X-ray hot stars][X-ray hot stars] are scattered around the frame -- the [previously identified][previously identified] [Evaporating Gaseous Globules][Evaporating Gaseous Globules] (EGGS) seen in [visible light][visible light] are not currently hot enough to emit X-rays.

## 詞彙學習

|漢羅|POJ|KIP|華語|English|
|-|-|-|-|-|
|鴟鴞星雲|Ba̍h-hio̍h seng-hûn|Ba̍h-hio̍h sing-hûn|老鷹星雲|Eagle Nebula|
|恆星柱|hêng-chheⁿ-thiāu|hîng-tshenn-thiāu|星柱|star pillar|
|星際雲山|seng-chè hûn-soaⁿ|sing-tsè hûn-suann|星際山脈|interstellar mountains|
|蒸發氣體球|Cheng-hoat Khì-thé-kiû|Tsing-huat Khì-thé-kiû|蒸發氣體球|Evaporating Gaseous Globules (EGGS)|
|X 光|X-kng|X-kng|X 光|X-ray|
|紅外線|âng-gōa-sòaⁿ|âng-guā-suànn|紅外線|infrared|
|可見光|khó-kiàn-kng|khó-kiàn-kng|可見光|visible light|
|假說|ká-soat|ká-suat|假說|hypothesis|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Eagle Nebula]:https://apod.nasa.gov/apod/ap221004.html
[Chandra X-ray Observatory]:https://chandra.harvard.edu/
[M16]:https://apod.nasa.gov/apod/ap221206.html
[dust pillars]:https://apod.nasa.gov/apod/ap201206.html
[X-rays 1]:https://science.nasa.gov/ems/11_xrays
[featured image]:https://chandra.si.edu/photo/2023/chandrawebb2/more.html
[Chandra]:https://www.nasa.gov/mission_pages/chandra/main/index.html
[X-rays 2]:https://science.nasa.gov/ems/11_xrays
[XMM]:https://www.cosmos.esa.int/web/xmm-newton
[JWST]:https://webb.nasa.gov/
[infrared]:https://science.nasa.gov/ems/07_infraredwaves
[Spitzer]:https://www.nasa.gov/mission_pages/spitzer/main/index.html
[Hubble]:https://www.nasa.gov/mission_pages/hubble/main/index.html
[visible]:https://science.nasa.gov/ems/09_visiblelight
[VLT]:https://www.eso.org/public/teles-instr/paranal-observatory/vlt/
[stars]:https://science.nasa.gov/astrophysics/focus-areas/how-do-stars-form-and-evolve
[topic of research]:https://ui.adsabs.harvard.edu/abs/2007ApJ...654..347L/abstract
[hypothesized to be]:https://i.insider.com/55a67a7a371d22ce178b6624?width=1200&format=jpeg
[recently-formed, low-mass stars]:https://en.wikipedia.org/wiki/Young_stellar_object
[X-ray hot stars]:https://apod.nasa.gov/apod/ap010920.html
[previously identified]:https://apod.nasa.gov/apod/ap061022.html
[Evaporating Gaseous Globules]:https://en.wikipedia.org/wiki/Evaporating_gaseous_globule
[visible light]:https://apod.nasa.gov/apod/ap080915.html

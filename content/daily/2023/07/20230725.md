【鴟鴞星雲 kah 發出 X 光 ê 高溫恆星】- 2023/07/25
 
這个有名 ê 鴟鴞星雲 內底 ê 恆星柱 tī X 光波段看起來會是按怎？ 為著欲揣著答案，NASA ê Chandra X 光衛星天文台 就斟酌 leh 看這个有恆星形成 ê 星際雲山。 

結果發現，M16 內底 ê 塗粉柱 本身袂發出傷強 ê X 光，毋過有足濟 細罔細 煞蓋光 ê X 光發射源，變甲足明顯--ê。 這寡發射源就是 這張影像 內底 ê 光點。 

這張影像是 Chandra（X 光）、XMM（X 光）、JWST （紅外線）、Spitzer（紅外線）、Hubble（可見光）、kah VLT（可見光）天文台影像資料 ê 合成相片。 

啥物 恆星 會製造這寡 X 光，到今猶是一个 研究主題。 有一个假說是認為 in 是 高溫、新形成、低質量 ê 恆星，另外一个假說認為 in 是高溫、較老、懸質量 ê 恆星。 

這寡會發出 X 光 ê 高溫恆星 tī 這幅圖內底是四界攏是。 進前 tī 可見光 看著 ê，去 hŏng 揣著 ê 蒸發氣體球 (EGGS)，目前 ê 溫度就無夠懸，無法度發出 X 光。

======
#詞彙學習（台語漢字/POJ/KIP/華語漢字/English）
【鴟鴞星雲】Ba̍h-hio̍h seng-hûn/Ba̍h-hio̍h sing-hûn/老鷹星雲/Eagle Nebula
【恆星柱】hêng-chheⁿ-thiāu/hîng-tshenn-thiāu/星柱/star pillar
【星際雲山】seng-chè hûn-soaⁿ/sing-tsè hûn-suann/星際山脈/interstellar mountains
【蒸發氣體球】Cheng-hoat Khì-thé-kiû/Tsing-huat Khì-thé-kiû/蒸發氣體球/Evaporating Gaseous Globules (EGGS)
【X 光】X-kng/X-kng/X 光/X-ray
【紅外線】âng-gōa-sòaⁿ/âng-guā-suànn/紅外線/infrared
【可見光】khó-kiàn-kng/khó-kiàn-kng/可見光/visible light
【假說】ká-soat/ká-suat/假說/hypothesis

===========
影像來源：X-光: Chandra: NASA/CXC/SAO, XMM: ESA/XMM-Newton; 紅外線：JWST: NASA/ESA/CSA/STScI, Spitzer: NASA/JPL/CalTech; 可見光：Hubble: NASA/ESA/STScI, ESO; 影像處理：L. Frattare, J. Major, N. Wolk, kah K. Arcand

===========
遮有 POJ/KIP/英語 ê 全文 予逐家參考
https://apod.tw/daily/20230725/

#台語 #Taiwanese #天文 #astronomy #APOD #Taigi #逐工一幅天文圖

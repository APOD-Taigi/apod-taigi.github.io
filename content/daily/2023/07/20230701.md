---
title: 天龍座 ê 三个星系
date: 2023-07-01
publishdate: 2023-07-01T11:45:00+0800
tags: [三重星系, 天龍星群, 天龍座, 正向星系, 捲螺仔星系, NGC 5985, 長株圓星系, NGC 5982, 側向星系, NGC 5981, 星系群, 光譜儀, 星系團, Seyfert 星系, 活跳星系, 星系核, 星系暈, 星系殼, 星系合併, 發射線]
hero: https://apod.nasa.gov/apod/fap/image/2307/DracoTrio_TeamOmicron1024.jpg
summary: 這个媠甲會觸舌 ê 三重星系有當時仔嘛叫做天龍星群，就chhāi tī 北天 ê 天龍座遐。
categories: [podcast]
vocals: [阿錕]
---

{{% apod %}}

- 原始文章：[Three Galaxies in Draco](https://apod.nasa.gov/apod/ap230701.html)
- 影像來源 kah [版權][copyright]：[David Vernet , Jean-François Bax , Serge Brunier, C2PU](http://www.astrosurf.com/topic/162191-team-omicron-le-trio-du-dragon/)
- 台文翻譯：[An-Li Tsai][An-Li Tsai] ([NCU][NCU])

{{< podcast "clkveo8hw004m01vn9laa3pjb" >}}

## [漢羅] 天龍座 ê 三个星系
這个媠甲會觸舌 ê 三重星系有當時仔嘛叫做天龍星群，就 chhāi tī 北天 ê [天龍座][Draco, the Dragon] 遐。
Ùi 倒爿到正爿是：[正向][face-on] 捲螺仔星系 NGC 5985，[長株圓][elliptical] 星系 NGC 5982，kah [側向][edge-on] 捲螺仔星系 NGC 5981。
In 攏 tī 仝一个望遠鏡視野內底，in tī 天頂佔 ê 範圍是比一粒月娘 tī 天頂佔 ê 閣較大淡薄仔。
雖罔講這陣星系傷細矣，無法度叫做 [星系團][galaxy cluster]，而且嘛無去予 [編入去][catalogued] 實密 ê 星系群內底，毋過這寡星系攏 tī 離咱地球 1 億光年遠 ê 所在。
咱若是用 [光譜儀][spectrographs] 斟酌 kā 檢查，就會看著這个引人注目 ê 正向捲螺仔星系 NGC 5985 ê 中心，有光爍爍 ê 星系核。
這个核心 tī 特別波段有 足強 ê 發射線，驅動天文學家 kā 伊分類做 [Seyfert 星系][Seyfert]，這是一款活跳星系。
雖罔講這陣星系無其他較實密 ê [星系群][groupings of galaxies] 遐爾出名，毋過 in 視覺上看起來猶是一組三隻，成做三重奏，所以對天文攝影師來講 in 就是足讚 ê 目標。
Tī 這張 [予人印象足深 ê 深度感光相片][impressively deep exposure] 內底，長株圓星系 NGC 5982 ê 四箍圍仔有暗淡 ê 星系暈 kah 清楚 ê 星系殼，這是過去星系合併 ê 證據。
相片內底閣有足濟閣較 [遙遠 ê 背景星系][distant background galaxies]。

## [POJ] Thian-liông-chō ê saⁿ ê seng-hē
Chit-ê súi kah ē tak-chi̍h ê saⁿ-têng seng-hē ū-tang-sî-á mā kiò-chò Thian-liông-seng-kûn, to̍h chhāi tī pak-thian ê Thian-liông-chō hiah.
Ùi tò-pêng kàu chiàⁿ-pêng sī: chiàⁿ-hiòng kńg-lê-á seng-hē NGC 5985, tn̂g-tu-îⁿ seng-hē NGC 5982, kah chhek-hiòng kńg-lê-á seng-hē NGC 5981.
In lóng tī kāng chi̍t-ê bōng-oán-kiàⁿ sī-iá lāi-té, in tī thiⁿ-téng chiàm ê hoān-ûi sī pí chi̍t-lia̍p goe̍h-niû tī thiⁿ-téng chiàm ê koh-khah tōa tām-po̍h-á.
Sui-bóng kóng chit-tīn seng-hē siuⁿ sè ah, bô-hoat-tō͘ kiò-chò seng-hē-thoân, jî-chhiáⁿ mā bô khì hō͘ pian ji̍p-khì cha̍t-ba̍t ê seng-hē-kûn lāi-té, m̄-koh chit-kóa seng-hē lóng tī lī lán Tē-kiû 1 ek kng-nî hn̄g ê só͘-chāi.
Lán nā-sī iōng kng-phó͘-gî chim-chiok kā kiám-cha, to̍h ē khòaⁿ-tio̍h chit-ê ín-lâng-chù-bo̍k ê chiàⁿ-hiòng kńg-lê-á seng-hē NGC 5985 ê tiong-sim, ū kng-sih-sih ê seng-hē-he̍k.
Chit-ê he̍k-sim tī te̍k-pia̍t pho-tōaⁿ ū chiok kiông ê hoat-siā-sòaⁿ, khu-tōng thian-bûn ha̍k-ka kā i hun-lūi chò Seyfert seng-hē, che sī chi̍t-khoán oa̍h-thiàu-seng-hē.
Sui-bóng kóng chit-tīn seng-hē bô kî-thaⁿ khah cha̍t-ba̍t ê seng-hē-kûn hiah-nī chhut-miâ, m̄-koh in sī-kak siōng khòaⁿ--khí-lâi iáu-sī chi̍t-cho͘ saⁿ chiah, chiâⁿ-chò saⁿ-têng-chàu, só͘-í tùi thian-bûn liap-iáⁿ-su lâi-kóng in to̍h sī chiok chán ê bo̍k-piau.
Tī chit-tiuⁿ hō͘ lâng ìn-siōng chiok chhim ê chhim-tō͘ kám-kng siòng-phìⁿ lāi-té, tn̂g-tu-îⁿ seng-hē NGC 5982 ê sì-kho͘-ûi-á ū àm-tām ê seng-hē-n̄g kah chheng-chhó ê seng-hē-khak, che sī kòe-khì seng-hē ha̍p-pèng ê chèng-kù.
Siòng-phìⁿ lāi-té koh ū chiok chē koh-khah iâu-oán ê pōe-kéng seng-hē.

## [KIP] Thian-liông-tsō ê sann ê sing-hē
Tsit-ê suí kah ē tak-tsi̍h ê sann-tîng sing-hē ū-tang-sî-á mā kiò-tsò Thian-liông-sing-kûn, to̍h tshāi tī pak-thian ê Thian-liông-tsō hiah.
Uì tò-pîng kàu tsiànn-pîng sī: tsiànn-hiòng kńg-lê-á sing-hē NGC 5985, tn̂g-tu-înn sing-hē NGC 5982, kah tshik-hiòng kńg-lê-á sing-hē NGC 5981.
In lóng tī kāng tsi̍t-ê bōng-uán-kiànn sī-iá lāi-té, in tī thinn-tíng tsiàm ê huān-uî sī pí tsi̍t-lia̍p gue̍h-niû tī thinn-tíng tsiàm ê koh-khah tuā tām-po̍h-á.
Sui-bóng kóng tsit-tīn sing-hē siunn sè ah, bô-huat-tōo kiò-tsò sing-hē-thuân, jî-tshiánn mā bô khì hōo pian ji̍p-khì tsa̍t-ba̍t ê sing-hē-kûn lāi-té, m̄-koh tsit-kuá sing-hē lóng tī lī lán Tē-kiû 1 ik kng-nî hn̄g ê sóo-tsāi.
Lán nā-sī iōng kng-phóo-gî tsim-tsiok kā kiám-tsa, to̍h ē khuànn-tio̍h tsit-ê ín-lâng-tsù-bo̍k ê tsiànn-hiòng kńg-lê-á sing-hē NGC 5985 ê tiong-sim, ū kng-sih-sih ê sing-hē-hi̍k.
Tsit-ê hi̍k-sim tī ti̍k-pia̍t pho-tuānn ū tsiok kiông ê huat-siā-suànn, khu-tōng thian-bûn ha̍k-ka kā i hun-luī tsò Seyfert sing-hē, tse sī tsi̍t-khuán ua̍h-thiàu-sing-hē.
Sui-bóng kóng tsit-tīn sing-hē bô kî-thann khah tsa̍t-ba̍t ê sing-hē-kûn hiah-nī tshut-miâ, m̄-koh in sī-kak siōng khuànn--khí-lâi iáu-sī tsi̍t-tsoo sann tsiah, tsiânn-tsò sann-tîng-tsàu, sóo-í tuì thian-bûn liap-iánn-su lâi-kóng in to̍h sī tsiok tsán ê bo̍k-piau.
Tī tsit-tiunn hōo lâng ìn-siōng tsiok tshim ê tshim-tōo kám-kng siòng-phìnn lāi-té, tn̂g-tu-înn sing-hē NGC 5982 ê sì-khoo-uî-á ū àm-tām ê sing-hē-n̄g kah tshing-tshó ê sing-hē-khak, tse sī kuè-khì sing-hē ha̍p-pìng ê tsìng-kù.
Siòng-phìnn lāi-té koh ū tsiok tsē koh-khah iâu-uán ê puē-kíng sing-hē.

## [English] Three Galaxies in Draco
This tantalizing trio of galaxies is sometimes called the Draco Group, located in the northern constellation of (you guessed it) [Draco, the Dragon][Draco, the Dragon].
From left to right are [face-on][face-on] spiral NGC 5985 -- [elliptical][elliptical] galaxy NGC 5982, and [edge-on][edge-on] spiral NGC 5981, all within a single telescopic field of view that spans a little more than the width of the full moon.
While the group is far too small to be a [galaxy cluster][galaxy cluster] and has not been [catalogued][catalogued] as a compact galaxy group, these galaxies all do lie roughly 100 million light-years from planet Earth.
On close examination with [spectrographs][spectrographs], the bright core of the striking face-on spiral NGC 5985 shows prominent emission in specific wavelengths of light, prompting astronomers to classify it as a [Seyfert][Seyfert], a type of active galaxy.
Not as well known as other tight [groupings of galaxies][groupings of galaxies], the contrast in visual appearance still makes this triplet an attractive subject for astrophotographers.
This [impressively deep exposure][impressively deep exposure] hints at a faint dim halo along with sharp-edged shells surrounding elliptical NGC 5982, evidence of past galactic mergers.
It also reveals many even more [distant background galaxies][distant background galaxies].

## 詞彙學習

|漢羅|POJ|KIP|華語|English|
|-|-|-|-|-|
- 【三重星系】saⁿ-têng-seng-hē/sann-tîng-sing-hēhong-hiòng ê kî-thann thôo-hún hûn kah huat-kng ê sing-hûn.
|天龍星群|Thian-liông-seng-kûn|Thian-liông-sing-kûn|天龍星群|the Draco Group|
|天龍座|Thian-liông-chō|Thian-liông-tsō|天龍座|the Drago|
|正向星系|chiàⁿ-hiòng-seng-hē|tsiànn-hiòng-sing-hē|正向星系|face-on galaxy|
|捲螺仔星系|kńg-lê-á seng-hē|kńg-lê-á sing-hē|螺旋星系|spiral galaxy|
|NGC 5985|NGC ngó͘-kiú-pat-ngó͘|NGC ngóo-kiú-pat-ngóo|NGC 5985|NGC 5985|
|長株圓星系|tn̂g-tu-îⁿ seng-hē|tn̂g-tu-înn sing-hē|橢圓星系|elliptical galaxy|
|NGC 5982|NGC ngó͘-kiú-pat-jī|NGC ngóo-kiú-pat-jī|NGC 5982|NGC 5982|
|側向星系|chhek-hiòng-seng-hē|tshik-hiòng-sing-hē|側向星系|edge-on galaxy|
|NGC 5981|NGC ngó͘-kiú-pat-it|NGC ngóo-kiú-pat-it|NGC 5981|NGC 5981|
|星系群|seng-hē-kûn|sing-hē-kûn|星系群|galaxy group|
|光譜儀|kng-phó͘-gî|kng-phóo-gî|光譜儀|spectrographs|
|發射線|hoat-siā-sòaⁿ|huat-siā-suànn|發射線|emission|
|星系團|seng-hē-thoân|sing-hē-thuân|星系團|galaxy cluster|
|Seyfert 星系|Seyfert seng-hē|Seyfert sing-hē|西佛星系|Seyfert galaxy|
|活跳星系|oa̍h-thiàu-seng-hē|ua̍h-thiàu-sing-hē|活躍星系|active galaxy|
|星系核|seng-hē-he̍k|sing-hē-hi̍k|星系核|galactic core|
|星系暈|seng-hē-n̄g|sing-hē-n̄g|星系暈|galactic halo|
|星系殼|seng-hē-khak|sing-hē-khak|星系殼|galactic shell|
|星系合併|seng-hē ha̍p-pèng|sing-hē ha̍p-pìng|星系合併|galactic mergers|

{{% /apod %}}
[An-Li Tsai]: thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Draco, the Dragon]:http://www.hawastsoc.org/deepsky/dra/index.html
[face-on]:https://apod.nasa.gov/apod/ap040410.html
[elliptical]:https://apod.nasa.gov/apod/ap060520.html
[edge-on]:https://apod.nasa.gov/apod/ap010510.html
[galaxy cluster]:http://www.seds.org/messier/gal_clus.html
[catalogued]:http://www.astro.ubc.ca/people/hickson/hcg/
[spectrographs]:http://imagine.gsfc.nasa.gov/docs/science/how_l1/spectral.html
[Seyfert]:http://www.seds.org/~spider/spider/ScholarX/seyferts.html
[groupings of galaxies]:https://apod.nasa.gov/apod/ap220718.html
[impressively deep exposure]:https://www.astrobin.com/os11uz/D/
[distant background galaxies]:https://universe.nasa.gov/galaxies/basics/

---
title: 少年恆星 kah 恆星噴射流
date: 2023-07-28
publishdate: 2023-07-28T11:45:00+0800
tags: [free2share, 噴射流, 噴流, James Webb 太空望遠鏡, NIRcam, 近紅外線相機, 烏暗星雲, HH 46, HH 47, 袂透光, 繞射光針, 船帆座]
hero: https://apod.nasa.gov/apod/fap/image/2307/HH46-47_JWST1030.jpg
summary: James Webb 太空望遠鏡 ê NIRcam 近紅外線相機，翕著這張 ùi 一對拄形成 ê 少年恆星噴出來 ê 高速分子氣體噴流 發出 ê 紅外線影像。
categories: [podcast]
vocals: [阿錕]
---

{{% apod %}}

- 原始文章：[Young Stars, Stellar Jets](https://apod.nasa.gov/apod/ap230728.html)
- 影像來源：[NASA](https://www.nasa.gov), [ESA](https://www.esa.int/), [CSA](https://www.asc-csa.gc.ca/eng/), 資料處理：Joseph DePasquale ([STScI](https://www.stsci.edu))
- 台文翻譯：[An-Li Tsai][An-Li Tsai] ([NCU][NCU])

{{< podcast "cllwg5gya00hp01xa4rlr97oj" >}}

## [漢羅] 少年恆星 kah 恆星噴射流
James Webb 太空望遠鏡 ê [NIRcam 近紅外線相機][this NIRcam image]，翕著這張 ùi 一對拄形成 ê 少年恆星噴出來 ê 高速分子氣體噴流 發出 ê 紅外線影像。
In 是去予編做 HH (Herbig-Haro) 46 kah 47 ê 少年恆星，就 [tī 烏暗星雲內底][lodged within a dark nebula]，uì 可見光來看是袂透光--ê。
這兩粒恆星是 tī NIRcam 近紅外線相機翕--ê 影像 ê 紅色 [繞射光針][diffraction spikes] ê 中央。
In ê [高能恆星噴射流][energetic stellar jets] 湠到 差不多欲 1 光年長，才 [伸入去][burrowing into] 烏暗星際物質內底。
這个 [少年恆星系統][young star system] 袂講蓋遠，才 1140 光年遠爾爾，就 chhāi tī [船帆座][constellation Vela] ê 方向遐。
咱會當用 Webb 太空望遠鏡 ê 紅外線能力來探索 這粒足迷人 ê 天體。

## [POJ] Siàu-liân hêng-chhiⁿ kah Hêng-chhiⁿ phùn-siā-liû
James Webb Thài-khong Bōng-oán-kiàⁿ ê NIRcam Kīn-âng-gōa-sòaⁿ siòng-ki, hip-tio̍h chit-tiuⁿ ùi chi̍t-tùi tú hêng-sêng ê siàu-liân hêng-chhiⁿ phùn--chhut-lâi ê ko-sok hun-chú khì-thé phùn-liû hoat--chhut ê âng-gōa-sòaⁿ iáⁿ-siōng.
In sī khì hō͘ pian-chò HH (Herbig Haro) 46 kah 47 ê siàu-liân hêng-chhiⁿ, to̍h tī o͘-àm seng-hûn lāi-té, ùi khó-kiàn-kng lâi-khòaⁿ sī bē-thàu-kng--ê.
Chit nn̄g-lia̍p hêng-chhiⁿ sī tī NIRcam Kīn-âng-gōa-sòaⁿ siòng-ki hip--ê iáⁿ-siōng ê âng-sek jiàu-siā kng-chiam ê tiong-ng.
In ê ko-lêng hêng-chhiⁿ phùn-siā-liû thòaⁿ kàu chha-put-to beh 1 kng-nî tn̂g, chiah chhun-ji̍p-khì o͘-àm seng-chè bu̍t-chit lāi-té.
Chit-ê siàu-liân hêng-chhiⁿ hē-thóng bē kóng kài hn̄g, chiah 1140 kng-nî hn̄g niā-niā, to̍h chhāi tī Chûn-phâng-chō ê hong-hiòng hiah.
Lán ē-tàng iōng Webb Thài-khong Bōng-oán-kiàⁿ ê âng-gōa-sòaⁿ lêng-le̍k lâi thàm-soh chit-lia̍p chiok bê-lâng ê thian-thé.

## [KIP] Siàu-liân hîng-tshinn kah Hîng-tshinn phùn-siā-liû
James Webb Thài-khong Bōng-uán-kiànn ê NIRcam Kīn-âng-guā-suànn siòng-ki, hip-tio̍h tsit-tiunn uì tsi̍t-tuì tú hîng-sîng ê siàu-liân hîng-tshinn phùn--tshut-lâi ê ko-sok hun-tsú khì-thé phùn-liû huat--tshut ê âng-guā-suànn iánn-siōng.
In sī khì hōo pian-tsò HH (Herbig Haro) 46 kah 47 ê siàu-liân hîng-tshinn, to̍h tī oo-àm sing-hûn lāi-té, uì khó-kiàn-kng lâi-khuànn sī bē-thàu-kng--ê.
Tsit nn̄g-lia̍p hîng-tshinn sī tī NIRcam Kīn-âng-guā-suànn siòng-ki hip--ê iánn-siōng ê âng-sik jiàu-siā kng-tsiam ê tiong-ng.
In ê ko-lîng hîng-tshinn phùn-siā-liû thuànn kàu tsha-put-to beh 1 kng-nî tn̂g, tsiah tshun-ji̍p-khì oo-àm sing-tsè bu̍t-tsit lāi-té.
Tsit-ê siàu-liân hîng-tshinn hē-thóng bē kóng kài hn̄g, tsiah 1140 kng-nî hn̄g niā-niā, to̍h tshāi tī Tsûn-phâng-tsō ê hong-hiòng hiah.
Lán ē-tàng iōng Webb Thài-khong Bōng-uán-kiànn ê âng-guā-suànn lîng-li̍k lâi thàm-soh tsit-lia̍p tsiok bê-lâng ê thian-thé.

## [English] Young Stars, Stellar Jets
High-speed outflows of molecular gas from a pair of actively forming young stars shine in infrared light, revealing themselves in [this NIRcam image][this NIRcam image] from the James Webb Space Telescope.
Cataloged as HH (Herbig-Haro) 46/47 the young stars are [lodged within a dark nebula][lodged within a dark nebula] that is largely opaque when viewed in visible light.
The pair lie at the center of the prominent reddish [diffraction spikes][diffraction spikes] in the NIRcam image.
Their [energetic stellar jets][energetic stellar jets] extend for nearly a light-year, [burrowing into][burrowing into] the dark interstellar material.
A tantalizing object to explore with Webb's infrared capabilities, this [young star system][young star system] is relatively nearby, located only some 1,140 light-years distant in the nautical [constellation Vela][constellation Vela].

## 詞彙學習

|漢羅|POJ|KIP|華語|English|
|-|-|-|-|-|
|噴射流|phùn-siā-liû|phùn-siā-liû|噴射流|jet|
|噴流|phùn-liû|phùn-liû|噴流|outflow|
|James Webb 太空望遠鏡|James Webb Thài-khong Bōng-oán-kiàⁿ|James Webb Thài-khong Bōng-uán-kiànn|詹姆斯·韋伯太空望遠鏡|James Webb Space Telescope|
|近紅外線相機|Kīn-âng-gōa-sòaⁿ siòng-ki|Kīn-âng-guā-suànn siòng-ki|近紅外線相機|NIRcam|
|烏暗星雲|o͘-àm seng-hûn|oo-àm sing-hûn|暗星雲|dark nebula|
|HH 46|HH sì-cha̍p-la̍k|HH sì-tsa̍p-la̍k|HH 46|Herbig-Haro (HH) 46|
|HH 47|HH sì-cha̍p-chhit|HH sì-tsa̍p-tshit|HH 47|Herbig-Haro (HH) 47|
|袂透光|bē-thàu-kng|bē-thàu-kng|不透明|opaque|
|繞射光針|jiàu-siā kng-chiam|jiàu-siā kng-tsiam|繞射星芒|diffraction spikes|
|船帆座|Chûn-phâng-chō|Tsûn-phâng-tsō|船帆座|Vela|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[this NIRcam image]:https://webbtelescope.org/contents/media/images/2023/131/01H53089T1FMZZN48VD4Z73FRC
[lodged within a dark nebula]:https://www.eso.org/public/ireland/images/eso1336c/
[diffraction spikes]:https://webbtelescope.org/contents/media/images/01G529MX46J7AFK61GAMSHKSSN
[energetic stellar jets]:https://webbtelescope.org/contents/media/images/2018/53/4266-Image?Tag=Stellar%20Jets
[burrowing into]:https://www.spitzer.caltech.edu/image/ssc2003-06f-embedded-outflow-in-hh-46-47
[young star system]:http://arxiv.org/abs/astro-ph/0304258
[constellation Vela]:http://www.hawastsoc.org/deepsky/vel/index.html

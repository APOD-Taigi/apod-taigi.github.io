---
title: 冰島枋塊分界線 天頂 ê 捲螺仔極光
date: 2023-07-30
publishdate: 2023-07-30T11:45:00+0800
tags: [冰島枋塊分界線, 捲螺仔極光, 磁層, 磁場, 紮電粒子, 脈衝波, 粒子波, 日冕物質噴出事件, CME, Carrington 事件, 太陽爍光, 電報, 電報員, 火屎, 電力網, 歐亞枋塊, 北美枋塊, 斷層]
hero: https://apod.nasa.gov/apod/fap/image/2307/AuroraPingvllir_Casado_960.jpg
summary: 愛欣賞冰島 ê 美麗，毋過嘛驚有野獸出現。美麗--ê 是 天頂 ê 極光，伊是青色 ê 大型 捲螺仔形 極光。
categories: [podcast]
vocals: [阿錕]
---

{{% apod %}}

- 原始文章：[Spiral Aurora over Icelandic Divide](https://apod.nasa.gov/apod/ap230730.html)
- 影像來源 kah [版權][copyright]：[Juan Carlos Casado](https://www.twanight.org/casado) ([Starry Earth](https://www.flickr.com/photos/starryearth/albums/), [TWAN](https://www.twanight.org))
- 超空間：[APOD 亂數產生器](https://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NCU][NCU])

{{< podcast "clm50g0gs00qe01tcgu9l0w0d" >}}

## [漢羅] 冰島枋塊分界線 天頂 ê 捲螺仔極光
愛欣賞冰島 ê 美麗，毋過嘛驚有野獸出現。
美麗--ê 是 [天頂 ê 極光][aurora overhead]，伊是青色 ê 大型 [捲螺仔][spiral] 極光。
咱會當 tī 足媠 ê 雲中央看著伊，邊仔是 足光 ê 月娘，背景有足濟天星。
野獸 是紮電 ê 粒子波，是 [極光][aurora] 製造出來--ê，這有一工有可能會破壞咱 ê 文明。
1859 年 ê 時陣，全球攏看會著 [明顯][notable] ê 極光。
受著 [太陽爍光][solar flare] 影響 ê [日冕物質噴出事件][coronal mass ejection] (CME) 會產生 紮電粒子脈衝波，這 tùi 地球 [磁層][magnetosphere] ê 影響是足大--ê，會引發 [Carrington 事件][Carrington Event]。
這个 ùi 太陽來 ê 攻擊，會出足大力 來 壓縮 [地球 ê 磁場][Earth's magnetic field]，造成 [電報][telegraph] leh 用 ê 電線 產生 [高電流][high currents] kah [火屎][sparks]，kā 足濟 [電報員][telegraph operators] 驚著。
今仔日若是 [Carrington 級--ê 事件][Carrington-class event] 影響著咱地球，按呢可能會發生 咱毋捌拄過 ê 超大規模 ê 全球電力網 kah 電子設備 ê [損害][damage might occur]。
這張極光圖是 2016 年 ê 時陣 tī [冰島][Iceland] [Thingvallavatn][Thingvallavatn] 湖 翕--ê 天色。
Tī 遮，地球表面 [分做][divides] 歐亞枋塊 kah 北美 [枋塊][tectonic plates]，斷層有一部份就浸 tī 湖水內底。

## [POJ] Peng-tó Pang-tè Hun-kái-sòaⁿ thiⁿ-téng ê Kńg-lê-á Ke̍k-kng
Ài him-sióng Peng-tó ê bí-lē, m̄-koh mā kiaⁿ ū iá-siù chhut-hiān.
Bí-lē ê sī thiⁿ-téng ê ke̍k-kng, i sī chhiⁿ-sek ê tōa-hêng kńg-lê-á ke̍k-kng.
Lán ē-tàng tī chiok súi ê hûn tiong-ng khòaⁿ-tio̍h i, piⁿ-á sī chiok kng ê goe̍h-niû, pōe-kéng ū chiok chē thiⁿ-chhiⁿ.
Iá-siù sī chah-tiān ê lia̍p-chú-pho, sī ke̍k-kng chè-chō chhut-lâi--ê, che ū chi̍t-kang ū khó-lêng ē phò-hāi lán ê bûn-bêng.
1859 nî ê sî-chūn, choân-kiû lóng khòaⁿ-ē-tio̍h bêng-hián ê ke̍k-kng.
Siū-tio̍h Thài-iông sih-kng eng-hiông ê Ji̍t-bián Bu̍t-chit Phùn-chhut Sū-kiāⁿ (CME) ē sán-seng chah-tiān lia̍p-chú me̍h-chhiong-pho, che tùi Tē-kiû chû-chân ê éng-hióng sī chiok tōa--ê, ē ín-hoat Carrington sū-kiāⁿ.
Chit-ê ùi Thài-iông lâi ê kong-kek, ē chhut chok tōa-la̍t lâi ap-sok Tē-kiû ê chû-tiûⁿ, chō-sêng tiān-pò leh iōng ê tiān-sòaⁿ sán-seng ko tiān-liû kah hóe-sái, kā chiok chē tiān-pò-oân kiaⁿ--tio̍h.
Kin-á-ji̍t nā-sī Carrington kip--ê sū-kiāⁿ éng-hióng-tio̍h lán Tē-kiû, án-ne khó-lêng ē hoat-seng lán m̄-bat tú-kòe ê chhiau-tōa kui-bô͘ ê choân-kiû tiān-le̍k-bāng kah tiān-chú siat-pī ê sún-hāi.
Chit-tiuⁿ ke̍k-kng tô͘ sī 2016 nî ê sî-chūn tī Peng-tó Thingvallavatn ô͘ hip--ê thiⁿ-sek.
Tī chia, Tē-kiû piáu-bīn pun-chò Au-a-pang-tè kah Pak-bí-pang-tè, tn̄g-chân ū chi̍t-pō͘-hūn tō chìm tī ô͘-chúi lāi-té.

## [KIP] Ping-tó Pang-tè Hun-kái-suànn thinn-tíng ê Kńg-lê-á Ki̍k-kng
Ài him-sióng Ping-tó ê bí-lē, m̄-koh mā kiann ū iá-siù tshut-hiān.
Bí-lē ê sī thinn-tíng ê ki̍k-kng, i sī tshinn-sik ê tuā-hîng kńg-lê-á ki̍k-kng.
Lán ē-tàng tī tsiok suí ê hûn tiong-ng khuànn-tio̍h i, pinn-á sī tsiok kng ê gue̍h-niû, puē-kíng ū tsiok tsē thinn-tshinn.
Iá-siù sī tsah-tiān ê lia̍p-tsú-pho, sī ki̍k-kng tsè-tsō tshut-lâi--ê, tse ū tsi̍t-kang ū khó-lîng ē phò-hāi lán ê bûn-bîng.
1859 nî ê sî-tsūn, tsuân-kiû lóng khuànn-ē-tio̍h bîng-hián ê ki̍k-kng.
Siū-tio̍h Thài-iông sih-kng ing-hiông ê Ji̍t-bián Bu̍t-tsit Phùn-tshut Sū-kiānn (CME) ē sán-sing tsah-tiān lia̍p-tsú me̍h-tshiong-pho, tse tuì Tē-kiû tsû-tsân ê íng-hióng sī tsiok tuā--ê, ē ín-huat Carrington sū-kiānn.
Tsit-ê uì Thài-iông lâi ê kong-kik, ē tshut tsok tuā-la̍t lâi ap-sok Tē-kiû ê tsû-tiûnn, tsō-sîng tiān-pò leh iōng ê tiān-suànn sán-sing ko tiān-liû kah hué-sái, kā tsiok tsē tiān-pò-uân kiann--tio̍h.
Kin-á-ji̍t nā-sī Carrington kip--ê sū-kiānn íng-hióng-tio̍h lán Tē-kiû, án-ne khó-lîng ē huat-sing lán m̄-bat tú-kuè ê tshiau-tuā kui-bôo ê tsuân-kiû tiān-li̍k-bāng kah tiān-tsú siat-pī ê sún-hāi.
Tsit-tiunn ki̍k-kng tôo sī 2016 nî ê sî-tsūn tī Ping-tó Thingvallavatn ôo hip--ê thinn-sik.
Tī tsia, Tē-kiû piáu-bīn pun-tsò Au-a-pang-tè kah Pak-bí-pang-tè, tn̄g-tsân ū tsi̍t-pōo-hūn tō tsìm tī ôo-tsuí lāi-té.

## [English] Spiral Aurora over Icelandic Divide
Admire the beauty but fear the beast.
The beauty is the [aurora overhead][aurora overhead], here taking the form of a great green [spiral][spiral], seen between picturesque clouds with the bright Moon to the side and stars in the background.
The beast is the wave of charged particles that creates the [aurora][aurora] but might, one day, impair civilization.
In 1859, following [notable][notable] auroras seen all across the globe, a pulse of charged particles from a [coronal mass ejection][coronal mass ejection] (CME) associated with a [solar flare][solar flare] impacted Earth's [magnetosphere][magnetosphere] so forcefully that it created the [Carrington Event][Carrington Event].
This assault from the Sun compressed the [Earth's magnetic field][Earth's magnetic field] so violently that it created [high currents][high currents] and [sparks][sparks] along [telegraph][telegraph] wires, shocking many [telegraph operators][telegraph operators].
Were a [Carrington-class event][Carrington-class event] to impact the Earth today, speculation holds that [damage might occur][damage might occur] to global power grids and electronics on a scale never yet experienced.
The featured aurora was imaged in 2016 over [Thingvallavatn][Thingvallavatn] Lake in [Iceland][Iceland], a lake that partly fills a fault that [divides][divides] Earth's large Eurasian and North American [tectonic plates][tectonic plates].

## 詞彙學習

|漢羅|POJ|KIP|華語|English|
|-|-|-|-|-|
|冰島枋塊分界線|Peng-tó Pang-tè Hun-kái-sòaⁿ|Ping-tó Pang-tè Hun-kái-suànn|冰島板塊分界線|Icelandic Divide|
|捲螺仔極光|kńg-lê-á ke̍k-kng|kńg-lê-á ki̍k-kng|螺旋極光|spiral aurora|
|磁層|chû-chân|tsû-tsân|磁層|magnetosphere|
|磁場|chû-tiûⁿ|tsû-tiûnn|磁場|magnetic field|
|紮電粒子|chah-tiān lia̍p-chú|tsah-tiān lia̍p-tsú|帶電粒子|charged particle|
|脈衝波|me̍h-chhiong-pho|me̍h-tshiong-pho|脈衝波|pulse|
|粒子波|lia̍p-chú-pho|lia̍p-tsú-pho|粒子波|particle wave|
|日冕物質噴出事件|Ji̍t-bián Bu̍t-chit Phùn-chhut Sū-kiāⁿ|Ji̍t-bián Bu̍t-tsit Phùn-tshut Sū-kiānn|日冕物質拋射|coronal mass ejection (CME)|
|Carrington 事件|Carrington Sū-kiāⁿ|Carrington Sū-kiānn|卡靈頓事件|Carrington Event|
|太陽爍光|Thài-iông sih-kng|Thài-iông sih-kng|太陽閃焰|solar flare|
|電報|tiān-pò|tiān-pò|電報|telegraph|
|電報員|tiān-pò-oân|tiān-pò-uân|電報員|telegraph operators|
|火屎|hóe-sái|hué-sái|火花|sparks|
|電力網|tiān-le̍k-bāng|tiān-li̍k-bāng|電力網|power grids|
|歐亞枋塊|Āu-A pang-tè|Āu-A pang-tè|歐亞板塊|Eurasian tectonic plates|
|北美枋塊|Pak-bí pang-tè|Pak-bí pang-tè|北美板塊|North American tectonic plates|
|斷層|tn̄g-chân|tn̄g-tsân|斷層|fault|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[aurora overhead]:https://apod.nasa.gov/apod/ap120430.html
[spiral]:https://originalbeauty.wordpress.com/2009/06/27/spirals-in-nature/
[aurora]:https://apod.nasa.gov/apod/ap960527.html
[notable]:https://thumbs.dreamstime.com/b/cat-dog-looking-up-isolated-white-background-40403239.jpg
[coronal mass ejection]:https://solarscience.msfc.nasa.gov/CMEs.shtml
[solar flare]:https://apod.nasa.gov/apod/ap031029.html
[magnetosphere]:https://science.nasa.gov/heliophysics/focus-areas/magnetosphere-ionosphere
[Carrington Event]:https://en.wikipedia.org/wiki/Carrington_Event
[Earth's magnetic field]:https://www.nasa.gov/mission_pages/sunearth/news/gallery/Earths-magneticfieldlines-dipole.html
[high currents]:https://en.wikipedia.org/wiki/Faraday%27s_law_of_induction
[sparks]:https://youtu.be/U8skz484Ctk
[telegraph]:https://en.wikipedia.org/wiki/Electrical_telegraph
[telegraph operators]:https://en.wikipedia.org/wiki/Telegraphist#/media/File:COLLECTIE_TROPENMUSEUM_Telegrafist_die_telegrammen_ontvangt_op_Sabang_TMnr_10022280.jpg
[Carrington-class event]:https://science.nasa.gov/science-news/science-at-nasa/2014/02may_superstorm/
[damage might occur]:https://www.smithsonianmag.com/science-nature/what-damage-could-be-caused-by-a-massive-solar-storm-25627394/
[Thingvallavatn]:https://en.wikipedia.org/wiki/%C3%9Eingvallavatn
[Iceland]:https://en.wikipedia.org/wiki/Iceland
[divides]:https://youtu.be/Bhu2umi0QII
[tectonic plates]:https://www.worldatlas.com/aatlas/infopage/tectonic.gif

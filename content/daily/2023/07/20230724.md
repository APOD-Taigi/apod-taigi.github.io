---
title: 流星崩去 會發出化學光
date: 2023-07-24
publishdate: 2023-07-24T11:45:00+0800
tags: [流星, 火流星, 銀河系, 中央帶, 彗星, 小行星, 鎂, kha-lú-sìm-muh, 白銅, 窒素, 酸素]
hero: https://apod.nasa.gov/apod/image/2307/ChemicalFireball_Kleinburger_960.jpg
summary: 流星有可能有足濟色。是講人類 ê 目睭通常是無法度看著遐爾濟色，毋過 kha-mé-lah 是會使。
---

{{% apod %}}

- 原始文章：[Chemicals Glow as a Meteor Disintegrates](https://apod.nasa.gov/apod/ap230724.html)
- 影像來源 kah 版權：[Michael Kleinburger](https://www.instagram.com/kleinburger.photography/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 流星崩去 會發出化學光
流星有可能有足濟色。
是講 [人類 ê 目睭][human eye] 通常是無法度看著遐爾濟色，毋過 kha-mé-lah 是會使。
[這張圖][Pictured here] 是一粒 [火流星][fireball 1]，是一粒當咧崩去 ê 流星。
伊毋但是攝影師 [看過][ever seen] 上光 ê 流星，嘛是上濟色 ê 流星。
這粒流星是 7 月中 tī 奧地利 [Hochkar 山頂][Hochkar Mountain] chhāi kha-mé-lah 欲翕銀河系中央帶 ê 時陣，順紲翕著--ê。
這寡 [輻射沙塗][radiant grit]，真有可能是 [彗星][cast off by a comet] 抑是 小行星 tī 足久以前擲出來--ê。
是講 in 嘛誠衰，煞落落來 [地球 ê 大氣層][Earth's atmosphere]。
[流星 ê 色光][Colors in meteors] 定定是 [流星][meteor 1] 崩去 ê 時陣，放出來 ê 離子化 化學元素。
青藍色 ê 通常是 ùi [鎂][magnesium] 來--ê，[kha-lú-sìm-muh][calcium] 會輻射出茄仔色 ê 光，[白銅][nickel] 會發出青光。
毋過，紅光通常是 ùi 地球大氣層內底 ê 高能 [窒素][nitrogen] kah [酸素][oxygen] 來--ê。
這个遮爾光 ê [火][fireball 2][流星][meteor 2] 一目𥍉 就無去矣，猶無到 1 秒咧。
毋過伊有留一條 [去予風吹振動 ê 離子痕跡][wind-blown ionization trail]，[這咱就看會著啊][remained visible]，差不多有 1 分鐘久。

## [POJ] Liû-chhiⁿ pang--khì ē hoat-chhut Hòa-ha̍k-kng
Liû-chhiⁿ ū khó-lêng ū chiok chē sek.
Sī-kóng jîn-lūi ê ba̍k-chiu thong-siông sī bô-hoat-tō͘ khòaⁿ-tio̍h hiah-nī chē sek, m̄-koh kha-mé-lah sī ē-sái.
Chit-tiuⁿ tô͘ sī chi̍t-lia̍p hóe-liû-chhiⁿ, sī chi̍t-lia̍p tng-teh pang--khì ê liû-chhiⁿ.
I m̄ tān sī liap-iáⁿ-su khòaⁿ--kòe siōng kng ê liû-chhiⁿ, mā-sī siōng chē sek ê liû-chhiⁿ.
Chit lia̍p liû-chhiⁿ sī 7 goe̍h-tiong tī Ò-tē-lī Hochkar soaⁿ-téng chhāi kha-mé-lah beh hip Gîn-hô-hē tiong-ng-tòa ê sî-chūn, sūn-sòa hip-tio̍h--ê.
Chit-kóa hok-siā soa-thô͘, chin ū khó-lêng sī hūi-chhiⁿ ia̍h-sī sió-kiâⁿ-chhiⁿ tī chiok kú í-chêng tàn--chhut-lâi--ê.
Sī-kóng in mā chiâⁿ soe, soah lak-lo̍h-lâi Tē-kiû ê tāi-khì-chân.
Liû-chhiⁿ ê sek-kng tiāⁿ-tiāⁿ sī liû-chhiⁿ pang--khì ê sî-chūn, pàng--chhut-lâi ê lī chí-hòa hòa-ha̍k goân-sò͘.
Chhiⁿ-nâ-sek ê thong-siông sī ùi bí lâi--ê, kha-lú-sìm-muh ē hok-siā chhut kiô-á-sek ê kng, pe̍h-tâng ē hoat-chhut chhiⁿ-kng.
M̄-koh, âng-kng thong-siông sī ùi Tē-kiû tāi-khì-chân lāi-té ê ko-lêng chit-sò͘ kah sàng-sò͘ lâi--ê.
Chit-ê chiah-nī kng ê hóe-liû-chhiⁿ chi̍t-ba̍k-nih tō bô--khì--ah, iáu bô-kàu 1 bió leh.
M̄-koh i ū lâu chi̍t-tiâu khì hō͘ hong chhoe tín-tāng ê lī-chú hûn-jiah, che lán to̍h khòaⁿ-ē-tio̍h--ah, chha-put-to ū 1 hun-cheng kú.

## [KIP] Liû-tshinn pang--khì ē huat-tshut Huà-ha̍k-kng
Liû-tshinn ū khó-lîng ū tsiok tsē sik.
Sī-kóng jîn-luī ê ba̍k-tsiu thong-siông sī bô-huat-tōo khuànn-tio̍h hiah-nī tsē sik, m̄-koh kha-mé-lah sī ē-sái.
Tsit-tiunn tôo sī tsi̍t-lia̍p hué-liû-tshinn, sī tsi̍t-lia̍p tng-teh pang--khì ê liû-tshinn.
I m̄ tān sī liap-iánn-su khuànn--kuè siōng kng ê liû-tshinn, mā-sī siōng tsē sik ê liû-tshinn.
Tsit lia̍p liû-tshinn sī 7 gue̍h-tiong tī Ò-tē-lī Hochkar suann-tíng tshāi kha-mé-lah beh hip Gîn-hô-hē tiong-ng-tuà ê sî-tsūn, sūn-suà hip-tio̍h--ê.
Tsit-kuá hok-siā sua-thôo, tsin ū khó-lîng sī huī-tshinn ia̍h-sī sió-kiânn-tshinn tī tsiok kú í-tsîng tàn--tshut-lâi--ê.
Sī-kóng in mā tsiânn sue, suah lak-lo̍h-lâi Tē-kiû ê tāi-khì-tsân.
Liû-tshinn ê sik-kng tiānn-tiānn sī liû-tshinn pang--khì ê sî-tsūn, pàng--tshut-lâi ê lī tsí-huà huà-ha̍k guân-sòo.
Tshinn-nâ-sik ê thong-siông sī uì bí lâi--ê, kha-lú-sìm-muh ē hok-siā tshut kiô-á-sik ê kng, pe̍h-tâng ē huat-tshut tshinn-kng.
M̄-koh, âng-kng thong-siông sī uì Tē-kiû tāi-khì-tsân lāi-té ê ko-lîng tsit-sòo kah sàng-sòo lâi--ê.
Tsit-ê tsiah-nī kng ê hué-liû-tshinn tsi̍t-ba̍k-nih tō bô--khì--ah, iáu bô-kàu 1 bió leh.
M̄-koh i ū lâu tsi̍t-tiâu khì hōo hong tshue tín-tāng ê lī-tsú hûn-jiah, tse lán to̍h khuànn-ē-tio̍h--ah, tsha-put-to ū 1 hun-tsing kú.

## [English] Chemicals Glow as a Meteor Disintegrates
Meteors can be colorful.
While the [human eye][human eye] usually cannot discern many colors, cameras often can.
[Pictured here][Pictured here] is a [fireball][fireball 1], a disintegrating meteor that was not only one of the brightest the photographer has [ever seen][ever seen], but colorful.
The meteor was captured by chance in mid-July with a camera set up on [Hochkar Mountain][Hochkar Mountain] in [Austria][Austria] to photograph the central band of our [Milky Way galaxy][Milky Way galaxy].
The [radiant grit][radiant grit], likely [cast off by a comet][cast off by a comet] or asteroid long ago, had the misfortune to enter [Earth's atmosphere][Earth's atmosphere].
[Colors in meteors][Colors in meteors] usually originate from ionized chemical elements released as the [meteor][meteor 1] disintegrates, with blue-green typically originating from [magnesium][magnesium], [calcium][calcium] radiating violet, and [nickel][nickel] glowing green.
Red, however, typically originates from energized [nitrogen][nitrogen] and [oxygen][oxygen] in the Earth's atmosphere.
This bright [meteor][meteor 2]ic [fireball][fireball 2] was gone in a flash -- less than a second -- but it left a [wind-blown ionization trail][wind-blown ionization trail] that [remained visible][remained visible] for almost a minute.

## 詞彙學習（漢羅/POJ/KIP/華語/English）
- 【流星】liû-chhiⁿ/liû-tshinn/流星/meteor
- 【化學光】hòa-ha̍k-kng/huà-ha̍k-kng/化學光/chemicals glow
- 【火流星】hóe-liû-chhiⁿ/hué-liû-tshinn/火流星/fireball
- 【銀河系】Gîn-hô-hē/Gîn-hô-hē/銀河系/Milky Way galaxy
- 【中央帶】tiong-ng-tòa/tiong-ng-tuà/中央帶/central band
- 【彗星】hūi-chhiⁿ/huī-tshinn/彗星/comet
- 【小行星】sió-kiâⁿ-chhiⁿ/sió-kiânn-tshinn/小行星/asteroid
- 【kha-lú-sìm-muh】kha-lú-sìm-muh/kha-lú-sìm-muh/鈣/calcium
- 【鎂】bí/bí/鎂/magnesium
- 【白銅】pe̍h-tâng/pe̍h-tâng/鎳/nickel
- 【窒素】chit-sò͘/tsik-sòo/氮/nitrogen
- 【酸素】sàng-sò͘/sàng-sòo/氧/oxygen
- 【奧地利】Ò-tē-lī/Ò-tē-lī/奧地利/Austria

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[human eye]:https://medium.com/photography-secrets/whats-the-difference-between-a-camera-and-a-human-eye-a006a795b09f
[Pictured here]:https://www.instagram.com/p/CuwPGuCouFR/
[fireball 1]:https://apod.nasa.gov/apod/ap211220.html
[ever seen]:https://d.newsweek.com/en/full/1986767/shocked-cat.jpg
[Hochkar Mountain]:https://youtu.be/six1fCLityA
[Austria]:https://en.wikipedia.org/wiki/Austria
[Milky Way galaxy]:https://solarsystem.nasa.gov/resources/285/the-milky-way-galaxy/
[radiant grit]:https://upload.wikimedia.org/wikipedia/commons/6/63/Meteoroid_meteor_meteorite.gif
[cast off by a comet]:https://apod.nasa.gov/apod/ap101123.html
[Earth's atmosphere]:https://spaceplace.nasa.gov/atmosphere/en/
[Colors in meteors]:https://www.amsmeteors.org/fireballs/faqf/#5
[meteor 1]:https://solarsystem.nasa.gov/asteroids-comets-and-meteors/meteors-and-meteorites/in-depth/
[magnesium]:https://youtu.be/wqErrNvns4o
[calcium]:https://periodic.lanl.gov/20.shtml
[nickel]:https://en.wikipedia.org/wiki/Nickel
[nitrogen]:https://youtu.be/0kMqRhJ_A0c
[oxygen]:https://youtu.be/qERdL8uHSgI
[meteor 2]:https://www.amsmeteors.org/meteor-showers/meteor-faq/
[fireball 2]:https://www.amsmeteors.org/fireballs/faqf/
[wind-blown ionization trail]:https://youtu.be/KJpQTL6V_WI
[remained visible]:https://apod.nasa.gov/apod/ap180817.html

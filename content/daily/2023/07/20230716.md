---
title: Alps 山 天頂 ê 流星 kah 銀河
date: 2023-07-16
publishdate: 2023-07-16T11:45:00+0800
tags: [流星, 星雲, 銀河系, 銀河帶, 英仙座流星雨]
hero: https://apod.nasa.gov/apod/image/2307/MeteorMountain_Roemmelt_960.jpg
summary: 這是一幅媠甲擋袂牢 ê 景色。天氣若是袂䆀，你閣會當看著 恆星、星雲、kah 銀河系 ê 光帶。
categories: [podcast]
vocals: [阿綠]
---

{{% apod %}}

- 原始文章：[Meteor and Milky Way over the Alps](https://apod.nasa.gov/apod/ap230716.html)
- 影像來源 kah 版權：[Nicholas Roemmelt](https://www.facebook.com/DrNicholasRoemmeltPhotography/) ([Venture Photography](https://www.venture.photography/bio))
- 台文翻譯：[An-Li Tsai][An-Li Tsai] ([NCU][NCU])

{{< podcast "clnahzmxq00ya01xnhl4j8dwj" >}}

## [漢羅] Alps 山 天頂 ê 流星 kah 銀河
這是一幅媠甲擋袂牢 ê 景色。
Ùi [Alps 山脈][Alps] ê [Tschirgant 峰][Mount Tschirgant]，你毋但會當看著附近 ê 庄頭 kah 遠方 ê [Tyrol][Tyrol]ean 山頭。
天氣若是袂䆀，你閣會當看著 恆星、星雲、kah [銀河系][Milky Way Galaxy] ê 光帶。
毋過 tùi [peh 山 peh 甲 giōng 欲忝死 ê 人][arduous climb] 來講，這暗會遮爾有價值，是因為這暗閣是 2018 年 ê [英仙座][Perseids] [流星][Meteor] [雨][Shower] 上濟 ê 時陣。
In ê 願望總算有達成，雲散去了後，才會有這个遮爾媠 ê 夜空出現，閣有 [無遐爾光][many faint] ê [流星][meteors]。
而且 kha-mé-lah 有囥予好勢，才會翕著幾若張袂䆀 ê 相片。
忽然間，天頂出現一粒足 [光][bright] ê [彩色][colorful] 流星趨 tuì 正爿去，趨到 [墜直 ê 銀河帶][vertical band of the Milky Way] 附近。
是講足好運--ê，kha-mé-lah 嘛有翕著這个景色。
所以攝影師隨閣翕一張新--ê 相片，這擺有翕著一位 [觀星者][sky-gazers] 徛 tī 山頂附近。
伊翕了了後，才 kā 全部 ê 影像用 [數位技術 kā 疊做一張][digitally combined]。

## [POJ] Alps soaⁿ thiⁿ-téng ê Liû-chheⁿ kah Gîn-hô
Che-sī chi̍t pak súi kah tòng-bē-tiâu ê kéng-sek.
Ùi Alps soaⁿ-me̍h ê Tschirgant hong, lí m̄-nā ē-tàng khòaⁿ-tio̍h hù-kīn ê chng-thâu kah oán-hong ê Tyrolean soaⁿ-thâu.
Thiⁿ-khì nā-sī bē-bái, lí koh ē-tàng khòaⁿ-tio̍h hêng-chheⁿ, seng-hûn, kah Gîn-hô-hē ê kng-tòa.
M̄-koh tùi peh-soaⁿ peh kah giōng beh thiám--sí ê lâng lâi-kóng, chit-àm ē chiah-nī ū kè-ta̍t, sī in-ūi chit-àm koh sī 2018 nî ê Eng-sian-chō liû-chheⁿ-hō͘ siōng-chē ê sî-chūn.
In ê goān-bōng chóng-sǹg ū ta̍t-sêng, hûn sòaⁿ--khì liáu-āu, chiah-ē ū chit-ê chiah-nī súi ê iā-khong chhut-hiān, koh-ū bô hiah-nī kng ê liû-chheⁿ.
Jî-chhiáⁿ kha-mé-lah ū khǹg hō͘ hó-sè, chiah-ē hip-tio̍h kúi-nā tiuⁿ bē-bái ê siòng-phìⁿ.
Hut-jiân-kan, thiⁿ-téng chhut-hiān chi̍t-lia̍p chiok kng ê chhái-sek liû-chheⁿ chhu tùi chiàⁿ-pêng khì, chhu kàu tūi-ti̍t ê Gîn-hô-tòa hù-kīn.
Sī-kóng chiok hó-ūn--ê, kha-mé-lah mā ū hip-tio̍h chit-ê kéng-sek.
Só͘-í liap-iáⁿ-su sûi koh hip chi̍t-tiuⁿ sin--ê siòng-phìⁿ, chit-pái ū hip-tio̍h chi̍t-ūi koan-seng-chiá khiā tī soaⁿ-téng hù-kīn.
I hip-liáu liáu-āu, chiah kā choân-pō͘ ê iáⁿ-siōng iōng sò͘-ūi ki-su̍t kā thia̍p-chò chi̍t-tiuⁿ.

## [KIP] Alps suann thinn-tíng ê Liû-tshenn kah Gîn-hô
Tse-sī tsi̍t pak suí kah tòng-bē-tiâu ê kíng-sik.
Uì Alps suann-me̍h ê Tschirgant hong, lí m̄-nā ē-tàng khuànn-tio̍h hù-kīn ê tsng-thâu kah uán-hong ê Tyrolean suann-thâu.
Thinn-khì nā-sī bē-bái, lí koh ē-tàng khuànn-tio̍h hîng-tshenn, sing-hûn, kah Gîn-hô-hē ê kng-tuà.
M̄-koh tuì peh-suann peh kah giōng beh thiám--sí ê lâng lâi-kóng, tsit-àm ē tsiah-nī ū kè-ta̍t, sī in-uī tsit-àm koh sī 2018 nî ê Ing-sian-tsō liû-tshenn-hōo siōng-tsē ê sî-tsūn.
In ê guān-bōng tsóng-sǹg ū ta̍t-sîng, hûn suànn--khì liáu-āu, tsiah-ē ū tsit-ê tsiah-nī suí ê iā-khong tshut-hiān, koh-ū bô hiah-nī kng ê liû-tshenn.
Jî-tshiánn kha-mé-lah ū khǹg hōo hó-sè, tsiah-ē hip-tio̍h kuí-nā tiunn bē-bái ê siòng-phìnn.
Hut-jiân-kan, thinn-tíng tshut-hiān tsi̍t-lia̍p tsiok kng ê tshái-sik liû-tshenn tshu tuì tsiànn-pîng khì, tshu kàu tuī-ti̍t ê Gîn-hô-tuà hù-kīn.
Sī-kóng tsiok hó-ūn--ê, kha-mé-lah mā ū hip-tio̍h tsit-ê kíng-sik.
Sóo-í liap-iánn-su suî koh hip tsi̍t-tiunn sin--ê siòng-phìnn, tsit-pái ū hip-tio̍h tsi̍t-uī kuan-sing-tsiá khiā tī suann-tíng hù-kīn.
I hip-liáu liáu-āu, tsiah kā tsuân-pōo ê iánn-siōng iōng sòo-uī ki-su̍t kā thia̍p-tsò tsi̍t-tiunn.

## [English] Meteor and Milky Way over the Alps
Now this was a view with a thrill.
From [Mount Tschirgant][Mount Tschirgant] in the [Alps][Alps], you can see not only nearby towns and distant [Tyrol][Tyrol]ean peaks, but also, weather permitting, stars, nebulas, and the band of the [Milky Way Galaxy][Milky Way Galaxy].
What made the [arduous climb][arduous climb] worthwhile this night, though, was another peak -- the peak of the 2018 [Perseids][Perseids] [Meteor][Meteor] [Shower][Shower].
As hoped, dispersing clouds allowed a picturesque sky-gazing session that included [many faint][many faint] [meteors][meteors], all while a carefully positioned camera took a series of exposures.
Suddenly, a thrilling meteor -- [bright][bright] and [colorful][colorful] -- slashed down right next to the nearly [vertical band of the Milky Way][vertical band of the Milky Way].
As luck would have it, the camera caught it too.
Therefore, a new image in the series was quickly taken with one of the [sky-gazers][sky-gazers] posing on the nearby peak.
Later, all of the images were [digitally combined][digitally combined].

## 詞彙學習（漢羅/POJ/KIP/華語/English）
- 【流星】liû-chheⁿ/liû-tshenn/流星/meteor
- 【星雲】seng-hûn/sing-hûn/星雲/nebulas
- 【銀河系】Gîn-hô-hē/Gîn-hô-hē/銀河系/Milky Way Galaxy
- 【銀河帶】Gîn-hô-tòa/Gîn-hô-tuà/銀河帶/band of the Milky Way
- 【英仙座流星雨】Eng-sian-chō liû-chheⁿ-hō͘/Ing-sian-tsō liû-tshenn-hōo/英仙座流星雨/Perseids Meteor Shower

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Mount Tschirgant]:https://youtu.be/Gm8sOBqSyQw
[Alps]:https://en.wikipedia.org/wiki/Alps
[Tyrol]:https://en.wikipedia.org/wiki/Tyrol
[Milky Way Galaxy]:https://solarsystem.nasa.gov/resources/285/the-milky-way-galaxy/
[arduous climb]:https://media.istockphoto.com/id/544319716/photo/climbing-to-the-top.jpg?s=612x612&w=0&k=20&c=B4ovKO6e7SnU_o2c3RAJOI3UpbFzqAr4zBte1VVMreA=
[Perseids]:https://en.wikipedia.org/wiki/Perseids
[Meteor]:https://apod.nasa.gov/apod/ap180908.html
[Shower]:https://apod.nasa.gov/apod/ap170801.html
[many faint]:https://apod.nasa.gov/apod/ap220818.html
[meteors]:https://spaceplace.nasa.gov/meteor-shower/
[bright]:https://apod.nasa.gov/apod/ap171225.html
[colorful]:https://apod.nasa.gov/apod/ap181219.html
[vertical band of the Milky Way]:https://apod.nasa.gov/apod/ap180911.html
[sky-gazers]:https://apod.nasa.gov/apod/ap040808.html
[digitally combined]:https://www.facebook.com/DrNicholasRoemmeltPhotography/photos/a.230469333765914/1468508936628608/?type=3&theater

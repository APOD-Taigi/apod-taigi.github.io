---
title: 阿波羅 11 號：有去予日光照著
date: 2023-07-29
publishdate: 2023-07-29T11:45:00+0800
tags: [free2share, 阿波羅 11 號, 登月任務, 登月小艇, 鴟鴞號, 太空衫, 飛行員, 紙箔, 太陽風成份實驗, 太陽風收集器, 太空人]
hero: https://apod.nasa.gov/apod/fap/image/2307/AS11-40-5872HR1024.jpg
summary: 月球頂懸 ê 日光是足光--ê，才會 tī 月球表面產生這个長長烏烏 ê 烏影。
categories: [podcast]
vocals: [阿錕]
---

{{% apod %}}

- 原始文章：[Apollo 11: Catching Some Sun](https://apod.nasa.gov/apod/ap230729.html)
- 影像來源：[Apollo 11](https://www.nasa.gov/mission_pages/apollo/missions/apollo11.html), [NASA](https://www.nasa.gov/) (影像掃描：Kipp Teague)
- 台文翻譯：[An-Li Tsai][An-Li Tsai] ([NCU][NCU])

{{< podcast "cllxwc1hf01a001xa13oxc4yn" >}}

## [漢羅] 阿波羅 11 號：有去予日光照著
月球頂懸 ê 日光是足光--ê，才會 tī [月球表面][surface of the Moon] 產生這个長長烏烏 ê 烏影。
這是 [54][fifty-four] 年前，1969 年 7 月 20 彼陣，阿波羅 11 號 ê 太空人 [Neil Armstrong][Neil Armstrong] 翕--ê，伊是頭一个行 tī 月球表面 ê 人。
[相片翕著--ê 是][Pictured is] 登月任務 ê 登月小艇，鴟鴞號，kah 穿太空衫 ê 登月小艇 飛行員 Buzz Aldrin。
Aldrin 當 leh kā 一張 長長 ê 紙箔拍開，目的是欲做 [太陽風成份實驗][Solar Wind Composition Experiment]。
這張紙箔面對太陽，按呢會當掠著 太陽風向外口流出來 ê 粒子，[提著太陽本身 ê 物質標本][material from the Sun]。
太陽風收集器 會 kah 月球頂懸 ê 岩石 kah 月球塗肉標本 做伙送轉來地球 ê 實驗室做分析。

## [POJ] A-pho-lô 11 hō: Ū khì hō͘ Ji̍t-kng chiò--tio̍h
Goe̍h-kiû téng-koân ê ji̍t-kng sī chiok kng--ê, chiah-ē tī Goe̍h-kiû piáu-bīn sán-seng chit-ê tn̂g-tn̂g o͘-o͘ ê o͘-iáⁿ.
Che-sī 54 nî-chêng, 1969 nî 7 goe̍h 20 hit-chūn, A-pho-lô 11 hō ê thài-khong-jîn Neil Armstrong hip--ê, i sī thâu-chi̍t-ê kiâⁿ tī Goe̍h-kiû piáu-bīn ê lâng.
Siòng-phìⁿ hip--tio̍h--ê sī teng-goe̍h jīm-bū ê teng-goe̍h sió-théng, Ba̍h-hio̍h-hō, kah chhēng thài-khong-saⁿ ê teng-goe̍h sió-théng hui-hêng-oân Buzz Aldrin.
Aldrin tng leh kā chi̍t-tiuⁿ tn̂g-tn̂g ê chóa-po̍h phah-khui, bo̍k-te̍k sī beh chò Thài-iông-hong Sêng-hūn Si̍t-giām.
Chit-tiuⁿ chóa-po̍h bīn-tùi Thài-iông, án-ne ē-tàng lia̍h-tio̍h Thài-iông-hong hiòng gōa-kháu lâu--chhut-lâi ê lia̍p-chú, the̍h-tio̍h Thài-iông pún-sin ê bu̍t-chit piau-pún.
Thài-iâng-hong Siu-chi̍p-khì ē kah Goe̍h-kiû téng-koân ê gâm-chio̍h kah Goe̍h-kiû thô͘-bah piau-pún chò-hóe sàng tńg-lâi Tē-kiû ê si̍t-giām-sek chò hun-sek.

## [KIP] A-pho-lô 11 hō: Ū khì hō͘ Ji̍t-kng tsiò--tio̍h
Gue̍h-kiû tíng-kuân ê ji̍t-kng sī tsiok kng--ê, tsiah-ē tī Gue̍h-kiû piáu-bīn sán-sing tsit-ê tn̂g-tn̂g oo-oo ê oo-iánn.
Tse-sī 54 nî-tsîng, 1969 nî 7 gue̍h 20 hit-tsūn, A-pho-lô 11 hō ê thài-khong-jîn Neil Armstrong hip--ê, i sī thâu-tsi̍t-ê kiânn tī Gue̍h-kiû piáu-bīn ê lâng.
Siòng-phìnn hip--tio̍h--ê sī ting-gue̍h jīm-bū ê ting-gue̍h sió-thíng, Ba̍h-hio̍h-hō, kah tshīng thài-khong-sann ê ting-gue̍h sió-thíng hui-hîng-uân Buzz Aldrin.
Aldrin tng leh kā tsi̍t-tiunn tn̂g-tn̂g ê tsuá-po̍h phah-khui, bo̍k-ti̍k sī beh tsò Thài-iông-hong Sîng-hūn Si̍t-giām.
Tsit-tiunn tsuá-po̍h bīn-tuì Thài-iông, án-ne ē-tàng lia̍h-tio̍h Thài-iông-hong hiòng guā-kháu lâu--tshut-lâi ê lia̍p-tsú, the̍h-tio̍h Thài-iông pún-sin ê bu̍t-tsit piau-pún.
Thài-iâng-hong Siu-tsi̍p-khì ē kah Gue̍h-kiû tíng-kuân ê gâm-tsio̍h kah Gue̍h-kiû thôo-bah piau-pún tsò-hué sàng tńg-lâi Tē-kiû ê si̍t-giām-sik tsò hun-sik.

## [English] Apollo 11: Catching Some Sun
Bright sunlight glints as long dark shadows mark this image of the [surface of the Moon][surface of the Moon].
It was taken [fifty-four][fifty-four] years ago, July 20, 1969, by Apollo 11 astronaut [Neil Armstrong][Neil Armstrong], the first to walk on the lunar surface.
[Pictured is][Pictured is] the mission's lunar module, the Eagle, and spacesuited lunar module pilot Buzz Aldrin.
Aldrin is unfurling a long sheet of foil also known as the [Solar Wind Composition Experiment][Solar Wind Composition Experiment].
Exposed facing the Sun, the foil trapped particles streaming outward in the solar wind, catching a sample of [material from the Sun][material from the Sun] itself.
Along with moon rocks and lunar soil samples, the solar wind collector was returned for analysis in earthbound laboratories.

## 詞彙學習（漢羅/POJ/KIP/華語/English）
- 【阿波羅 11 號】A-pho-lô cha̍p-it hō/A-pho-lô tsa̍p-it hō/阿波羅 11 號/Apollo 11
- 【登月任務】teng-goe̍h jīm-bū/ting-gue̍h jīm-bū/登月任務/lunar mission
- 【登月小艇】teng-goe̍h sió-théng/ting-gue̍h sió-thíng/登月小艇/lunar module
- 【鴟鴞號】Ba̍h-hio̍h-hō/Ba̍h-hio̍h-hō/鷹號/the Eagle
- 【太空人】thài-khong-jîn/thài-khong-jîn/太空人/astronaut
- 【太空衫】thài-khong-saⁿ/thài-khong-sann/太空衣/spacesuite
- 【飛行員】hui-hêng-oân/hui-hîng-uân/飛行員/pilot
- 【紙箔】chóa-po̍h/tsuá-po̍h/箔片/foil
- 【太陽風成份實驗】Thài-iông Sêng-hūn Si̍t-giām/Thài-iông Sîng-hūn Si̍t-giām/太陽風成份實驗/the Solar Wind Composition Experiment
- 【太陽風收集器】Thài-iông-hong Siu-chi̍p-khì/Thài-iông-hong Siu-tsi̍p-khì/太陽風收集器/solar wind collector

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[surface of the Moon]:https://www.facebook.com/people/Apollo-Lunar-Surface-Journal/100057623282572/
[fifty-four]:https://www.nasa.gov/centers/johnson/about/history/jsc50/as11-40-5875.html
[Neil Armstrong]:https://apod.nasa.gov/apod/ap230722.html
[Pictured is]:https://www.hq.nasa.gov/alsj/a11/images11.html#5872
[Solar Wind Composition Experiment]:https://nssdc.gsfc.nasa.gov/nmc/experiment/display.action?id=1969-059C-02
[material from the Sun]:https://solarsystem.nasa.gov/missions/genesis/in-depth/

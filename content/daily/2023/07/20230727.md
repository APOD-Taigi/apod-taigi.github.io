---
title: 波江座內底 ê 星系對
date: 2023-07-27
publishdate: 2023-07-27T11:45:00+0800
tags: [波江座, 星系對, 星系伴, 星系互食, 交互作用星系, 捲螺仔星系, NGC 1532, 矮星系, NGC 1531, 側向星系, 合併星系, 美洲洲際天文台, 美國國家科學基金會, 暗能量相機, 正向星系]
hero: https://apod.nasa.gov/apod/fap/image/2307/noirlab2321a_ngc1532_1024.jpg
summary: 大粒星系是 kā 細粒星系食去，才會愈來愈大粒。銀河嘛是有 kā 傷倚、去予銀河重力搝牢 ê 一寡較細粒 ê 星系吸入來。
---

{{% apod %}}

- 原始文章：[Galaxies in the River](https://apod.nasa.gov/apod/ap230727.html)
- 影像來源 kah [許可][License]：CTIO/NOIRLab/DOE/NSF/AURA; R. Colombari, M. Zamani & D. de Martin ([NSF’s NOIRLab](https://noirlab.edu/public/))
- 台文翻譯：[An-Li Tsai][An-Li Tsai] ([NCU][NCU])

## [漢羅] 波江座內底 ê 星系對
大粒星系是 kā 細粒星系食去，才會愈來愈大粒。
[就算是咱家己 ê][Even our own] 銀河嘛是有 leh 進行 [仝一類星系互食][cannibalism] ê 行為，kā 傷倚、去予銀河重力搝牢 ê 一寡較細粒 ê 星系 [吸入來][captured]。
實際上，這款行為 tī 宇宙內底是 [足四常--ê][practice is common]。
像這對 tī 南天星座 [波江座][Eridanus] [溪][The River]邊 引人注目 ê 交互作用星系 就是這款星系。
In 就 tī 5000 萬光年遠 ê 所在，這个大型變形 ê 捲螺仔星系 NGC 1532 kah 矮星系 NGC 1531 ê 引力 leh 相戰，毋過較細 ê 星系 [落尾會輸去][will eventually lose]。
捲螺仔星系 NGC 1532 是側向星系，大細差不多有 10 萬光年大。
[這張翕甲足清楚 ê 合併星系][The merging galaxies are captured]，是 chhāi tī 智利 Cerro Tololo ê 美洲洲際天文台 ê 美國國家科學基金會 ê Blanco 4 公尺望遠鏡 頂懸 鬥 ê 暗能量相機 翕--ê。
科學家認為講，NGC 1532 kah 1531 這組 星系對，應該 kah 進前研究足深 ê 正向捲螺仔星系對 [M51][known as M51] kah 伊 ê 星系伴 欲仝欲仝。

## [POJ] Pho-kang-chō lāi-té ê Seng-hē-tùi
Tōa-lia̍p seng-hē sī kā sè-lia̍p seng-hē chia̍h khì, chiah-ē lú-lâi-lú tōa-lia̍p.
Tiō-sǹg-sī lán ka-kī ê Gîn-hô mā-sī ū leh chìn-hêng kāng chi̍t-lūi seng-hē hō͘-chia̍h ê hêng-ûi, kā siuⁿ óa, khì hō͘ Gîn-hô tiōng-le̍k khiú-tiâu ê chi̍t-kóa khah sè-lia̍p ê seng-hē khip--li̍p-lâi.
Si̍t-chè-siōng, chit-khoán hêng-ûi tī ú-tiū lāi-té sī chok sù-siông--ê.
Chhiūⁿ chit-tùi tī lâm-thian seng-chō Pho-kang-chō khe-piⁿ ín-lâng-chù-bo̍k ê kau-hō͘ chok-iōng seng-hē to̍h-sī chit-khoán seng-hē.
In tō tī 5000 bān kng-nî hn̄g ê só͘-chāi, chit-ê tōa-hêng piàn-hêng ê kńg-lê-á seng-hē NGC 1532 kah é-seng-hē NGC 1531 ê ín-le̍k leh sio-chiàn, m̄-koh khah sè ê seng-hē lo̍h-bóe ē su--khì.
Kńg-lê-á seng-hē NGC 1532 sī chhek-hiòng seng-hē, tōa-sè chha-put-to ū 10 bān kng-nî tōa.
Chit-tiuⁿ hip kah chiok chheng-chhó ê ha̍p-pèng seng-hē, sī chhāi tī Tì-lī Cerro Tololo ê Bí-chiu Chiu-chè Thian-bûn-tâi ê Bí-kok Kok-ka Kho-ha̍k Ki-kim-hōe ê Blanco 4 kong-chhioh bōng-oán-kiàⁿ téng-koân tàu ê àm-lêng-liōng siòng-ki hip--ê.
Kho-ha̍k-ka jīn-ûi kóng, NGC 1532 kah 1531 chit-cho͘ seng-hē-tùi, eng-kai kah chìn-chêng gián-kiù chiok chhim ê chiàⁿ-hiòng kńg-lê-á seng-hē-tùi M̂1 kah i ê seng-hē-phōaⁿ beh-kǎng-beh kǎng.

## [KIP] Pho-kang-tsō lāi-té ê Sing-hē-tuì
Tuā-lia̍p sing-hē sī kā sè-lia̍p sing-hē tsia̍h khì, tsiah-ē lú-lâi-lú tuā-lia̍p.
Tiō-sǹg-sī lán ka-kī ê Gîn-hô mā-sī ū leh tsìn-hîng kāng tsi̍t-luī sing-hē hōo-tsia̍h ê hîng-uî, kā siunn uá, khì hōo Gîn-hô tiōng-le̍k khiú-tiâu ê tsi̍t-kuá khah sè-lia̍p ê sing-hē khip--li̍p-lâi.
Si̍t-tsè-siōng, tsit-khuán hîng-uî tī ú-tiū lāi-té sī tsok sù-siông--ê.
Tshiūnn tsit-tuì tī lâm-thian sing-tsō Pho-kang-tsō khe-pinn ín-lâng-tsù-bo̍k ê kau-hōo tsok-iōng sing-hē to̍h-sī tsit-khuán sing-hē.
In tō tī 5000 bān kng-nî hn̄g ê sóo-tsāi, tsit-ê tuā-hîng piàn-hîng ê kńg-lê-á sing-hē NGC 1532 kah é-sing-hē NGC 1531 ê ín-le̍k leh sio-tsiàn, m̄-koh khah sè ê sing-hē lo̍h-bué ē su--khì.
Kńg-lê-á sing-hē NGC 1532 sī tshik-hiòng sing-hē, tuā-sè tsha-put-to ū 10 bān kng-nî tuā.
Tsit-tiunn hip kah tsiok tshing-tshó ê ha̍p-pìng sing-hē, sī tshāi tī Tì-lī Cerro Tololo ê Bí-tsiu Tsiu-tsè Thian-bûn-tâi ê Bí-kok Kok-ka Kho-ha̍k Ki-kim-huē ê Blanco 4 kong-tshioh bōng-uán-kiànn tíng-kuân tàu ê àm-lîng-liōng siòng-ki hip--ê.
Kho-ha̍k-ka jīn-uî kóng, NGC 1532 kah 1531 tsit-tsoo sing-hē-tuì, ing-kai kah tsìn-tsîng gián-kiù tsiok tshim ê tsiànn-hiòng kńg-lê-á sing-hē-tuì M51 kah i ê sing-hē-phuānn beh-kǎng-beh kǎng.

## [English] Galaxies in the River
Large galaxies grow by eating small ones.
[Even our own][Even our own] galaxy engages in a sort of galactic [cannibalism][cannibalism], absorbing small galaxies that are too close and are [captured][captured] by the Milky Way's gravity.
In fact, the [practice is common][practice is common] in the universe and illustrated by this striking pair of interacting galaxies from the banks of the southern constellation [Eridanus][Eridanus], [The River][The River].
Located over 50 million light years away, the large, distorted spiral NGC 1532 is seen locked in a gravitational struggle with dwarf galaxy NGC 1531 a struggle the smaller galaxy [will eventually lose][will eventually lose].
Seen nearly edge-on, spiral NGC 1532 spans about 100,000 light-years.
[The merging galaxies are captured][The merging galaxies are captured] in this sharp image from the Dark Energy Camera mounted on the National Science Foundation’s Blanco 4-meter Telescope at Cerro Tololo Inter-American Observatory in Chile.
The NGC 1532/1531 pair is thought to be similar to the well-studied system of face-on spiral and small companion [known as M51][known as M51].

## 詞彙學習（漢羅/POJ/KIP/華語/English）
- 【波江座】Pho-kang-chō/Pho-kang-tsō/波江座/Eridanus
- 【星系對】seng-hē-tùi/sing-hē-tuì/星系對/galaxy pair
- 【星系伴】seng-hē-phōaⁿ/sing-hē-puann/伴星系/companion galaxy
- 【星系互食】seng-hē hō͘-chia̍h/sing-hē hōo-tsia̍h/星系互食/galactic cannibalism
- 【交互作用星系】kau-hō͘-chok-iōng seng-hē/kau-hōo-tsok-iōng sing-hē/交互作用星系/interacting galaxies
- 【捲螺仔星系】kńg-lê-á seng-hē/kńg-lê-á sing-hē//spiral galaxy
- 【NGC 1532】NGC it-ngó͘-sam-jī/NGC it-ngóo-sam-jī/NGC 1532/NGC 1532
- 【NGC 1531】NGC it-ngó͘-sam-it/NGC it-ngóo-sam-it/NGC 1531/NGC 1531
- 【矮星系】é-seng-hē/é-sing-hē/矮星系/dwarf galaxy
- 【側向星系】chhek-hiòng seng-hē/tshik-hiòng sing-hē/側向星系/edge-on galaxy
- 【正向星系】chiàⁿ-hiòng seng-hē/tsiànn-hiòng sing-hē/正向星系/face-on galaxy
- 【合併星系】ha̍p-pèng seng-hē/ha̍p-pìng sing-hē/合併星系/merging galaxies
- 【美洲洲際天文台】Bí-chiu Chiu-chè Thian-bûn-tâi/Bí-tsiu Tsiu-tsè Thian-bûn-tâi/美洲洲際天文台/Inter-American Observatory
- 【美國國家科學基金會】Bí-kok Kok-ka Kho-ha̍k Ki-kim-hōe/Bí-kok Kok-ka Kho-ha̍k Ki-kim-huē/美國國家科學基金會/the National Science Foundation
- 【暗能量相機】Àm-lêng-liōng Siòng-ki/Àm-lîng-liōng Siòng-ki/暗能量相機/the Dark Energy Camera

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[License]: https://creativecommons.org/licenses/by/2.0/

[Even our own]:https://apod.nasa.gov/apod/ap050529.html
[cannibalism]:http://www.cosmotography.com/images/galaxy_cannibalism.html
[captured]:http://arxiv.org/abs/astro-ph/0407566
[practice is common]:https://www.nasa.gov/image-feature/goddard/2017/hubble-catches-a-galaxy-duo-by-the-hare
[Eridanus]:http://www.hawastsoc.org/deepsky/eri/index.html
[The River]:https://apod.nasa.gov/apod/ap160102.html
[will eventually lose]:https://apod.nasa.gov/apod/ap080619.html
[The merging galaxies are captured]:https://noirlab.edu/public/news/noirlab2321/
[known as M51]:https://apod.nasa.gov/apod/ap220902.html

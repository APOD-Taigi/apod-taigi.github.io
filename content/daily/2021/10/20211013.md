---
title: NGC 7822：宇宙 ê 問號
date: 2021-10-13
publishdate: 2021-10-13T12:00:00+0800
tags: [NGC 7822, 哈伯色盤, 星雲, 恆星形成歷史, 恆星形成區, 拼鬥圖, 雲柱, 狹頻, 發射線, 輻射, 閬空, 水素, 酸素, 硫磺, 濾鏡]
hero: https://apod.nasa.gov/apod/fap/image/2110/NGC7822_Yizhou_960.jpg
summary: 這看起來敢若是一个大型 ê 宇宙問號。毋閣上大 ê 問題是欲按怎 ùi 較光 ê 氣體 kah 較暗 ê 塗粉 來解說星雲 ê 恆星形成歷史。
categories: [podcast]
vocals: [阿錕]
---

{{% apod %}}

- 原始文章：[NGC 7822: Cosmic Question Mark](https://apod.nasa.gov/apod/ap211013.html)
- 影像來源 kah 版權：[Yizhou Zhang](https://www.astrobin.com/users/yzhzhang/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckv9qaxhpayj70a003wjhqfxf" >}}

## [漢羅] NGC 7822：宇宙 ê 問號
這看起來敢若是一个大型 ê 宇宙問號。
毋閣上大 ê 問題是欲按怎 ùi 較光 ê 氣體 kah 較暗 ê 塗粉 來解說星雲 ê [恆星形成][star formation] 歷史。
Tī 北方仙王座方向 ê 巨型 [分子雲][molecular cloud] 邊仔，有發光 ê 恆星形成區 NGC 7822，to̍h chhāi tī 3000 [光年][light-years] 遠 ê 所在。
Tī 星雲內底，較光 ê 邊界 kah 較暗 ê 外形，tī 這張彩色細節 ê 天景攏足出眾 ê。
這是 9 張 ê 拼鬥圖，是用細台望遠鏡 tī 德州 開 28 暗 ê 時間翕 ê。
伊嘛有敆 [狹頻][narrowband] 濾鏡 ê 影像資料，kā 酸素原子、水素原子、kah 硫磺原子 ê 發射線用藍色、青色、kah 紅色來表示。
這款 [發射線][emission line] kah 色彩 ê 組合，這馬已經是逐家攏知 ê [哈伯色盤][Hubble palette]。
原子發射線是中心高溫恆星 [強力輻射][energetic radiation] 驅動 ê。
強風 kah 強輻射會雕塑、侵蝕 厚密 ê 雲柱，煞落來會 tī 這个幾若光年闊、會產生新恆星 ê 星雲 掃出一个 [典型][characteristic] ê 閬空。
恆星會因為 [重力崩塌][gravitational collapse]，繼續 tī 雲柱內底 [形成][forming]。
毋閣等雲柱予侵蝕了了了後，to̍h 無 [材料][star stuff] 繼續做新 ê 恆星矣。
按照 NGC 7822 ê 距離來推算，這个視場有超過 40 光年 [闊][spans]。

## [POJ] NGC chhit-pat-jī-jī: Ú-tiū ê būn-hō
Che khòaⁿ--khí-lâi ká-ná sī chi̍t-ê tōa-hêng ê ú-tiū būn-hō.
M̄-koh siōng-tōa ê būn-tê sī beh án-ná ùi khah-kng ê khì-thé kah khah-àm ê thô͘-hún lâi kái-soeh seng-hûn ê hêng-chhiⁿ hêng-sêng le̍k-sú.
Tī pak-hong Sian-ông-chō hong-hiòng ê kū-hêng hūn-chú-hûn piⁿ-á, ū hoat-kng ê hêng-chhiⁿ-hêng-sêng-khu NGC chhit-pat-jī-jī, to̍h chhāi tī saⁿ-chheng kng-nî hn̄g ê só͘-chāi.
Tī seng-hûn lāi-té, khah-kng ê pian-kài kah khah-àm ê gōa-hêng, tī chit-tiuⁿ chhái-sek sè-chiat ê thian-kéng lóng chiok chhut-chiòng ê.
Che sī kàu-tiuⁿ ê pheng-tàu-tô͘, sī iōng sè-tâi bōng-oán-kiàⁿ tī Tek-chiu khai jī-cha̍p-poeh àm ê sî-kan hip ê.
I mā ū kap e̍h-pîn lū-kiàⁿ ê iáⁿ-siōng chu-liāu, kā sng-sò͘ goân-chú, chúi-sò͘ goân-chú, kah liû-hông goân-chú ê hoat-siā-sòaⁿ iōng nâ-sek, chheⁿ-sek, kah âng-sek lâi piáu-sī.
Chit-khoán hoat-siā-sòaⁿ kah sek-chhái ê cho͘-ha̍p, chit-má í-keng sī ta̍k-ke lóng chai ê Ha-peh-sek-pôaⁿ.
Goân-chú hoat-siā-sòaⁿ sī tiong-sim ko-un hêng-chhiⁿ kiông-le̍k hok-siā khu-tōng ê.
Kiông hong kah kông hok-siā ē tiau-sok, chhim-sit, kāu-ba̍t ê hûn-thiāu, soa̍h-lo̍h-lâi ē tī chit-ê kúi-ā kng-nî khoah, ē sán-seng sin hêng-chhiⁿ ê seng-hûn sàu-chhut chi̍t-ê tián-hêng ê làng-khong.
Hêng-chhiⁿ ē in-ūi tiōng-le̍k-pang-thap, kè-sio̍k tī hûn-thiāu lāi-té hêng-sêng.
M̄-koh tán hûn-thiāu hō͘ chhim-sit liáu-liáu liáu-āu, to̍h bô châi-liāu kè-sio̍k chò sin ê hêng-chhiⁿ ah.
Àn-chiàu NGC chhit-pat-jī-jī ê kū-lî lâi thui-sǹg, chit-ê sī-tiûⁿ ū chhiau-kòe sì-cha̍p kng-nî khoah.

## [KIP] NGC tshit-pat-jī-jī: Ú-tiū ê būn-hō
Tse khuànn-khí-lâi ká-ná sī tsi̍t-ê tuā-hîng ê ú-tiū būn-hō.
M̄-koh siōng-tuā ê būn-tê sī beh án-ná uì khah-kng ê khì-thé kah khah-àm ê thôo-hún lâi kái-sueh sing-hûn ê hîng-tshinn hîng-sîng li̍k-sú.
Tī pak-hong Sian-ông-tsō hong-hiòng ê kū-hîng hūn-tsú-hûn pinn-á, ū huat-kng ê hîng-tshinn-hîng-sîng-khu NGC tshit-pat-jī-jī, to̍h tshāi tī sann-tshing kng-nî hn̄g ê sóo-tsāi.
Tī sing-hûn lāi-té, khah-kng ê pian-kài kah khah-àm ê guā-hîng, tī tsit-tiunn tshái-sik sè-tsiat ê thian-kíng lóng tsiok tshut-tsiòng ê.
Tse sī kàu-tiunn ê phing-tàu-tôo, sī iōng sè-tâi bōng-uán-kiànn tī Tik-tsiu khai jī-tsa̍p-pueh àm ê sî-kan hip ê.
I mā ū kap e̍h-pîn lū-kiànn ê iánn-siōng tsu-liāu, kā sng-sòo guân-tsú, tsuí-sòo guân-tsú, kah liû-hông guân-tsú ê huat-siā-suànn iōng nâ-sik, tshenn-sik, kah âng-sik lâi piáu-sī.
Tsit-khuán huat-siā-suànn kah sik-tshái ê tsoo-ha̍p, tsit-má í-king sī ta̍k-ke lóng tsai ê Ha-peh-sik-puânn.
Guân-tsú huat-siā-suànn sī tiong-sim ko-un hîng-tshinn kiông-li̍k hok-siā khu-tōng ê.
Kiông hong kah kông hok-siā ē tiau-sok, tshim-sit, kāu-ba̍t ê hûn-thiāu, sua̍h-lo̍h-lâi ē tī tsit-ê kuí-ā kng-nî khuah, ē sán-sing sin hîng-tshinn ê sing-hûn sàu-tshut tsi̍t-ê tián-hîng ê làng-khong.
Hîng-tshinn ē in-uī tiōng-li̍k-pang-thap, kè-sio̍k tī hûn-thiāu lāi-té hîng-sîng.
M̄-koh tán hûn-thiāu hōo tshim-sit liáu-liáu liáu-āu, to̍h bô tsâi-liāu kè-sio̍k tsò sin ê hîng-tshinn ah.
Àn-tsiàu NGC tshit-pat-jī-jī ê kū-lî lâi thui-sǹg, tsit-ê sī-tiûnn ū tshiau-kuè sì-tsa̍p kng-nî khuah.

## [English] NGC 7822: Cosmic Question Mark
It may look like a huge cosmic question mark, but the big question really is how does the bright gas and dark dust tell this nebula's history of [star formation][star formation].
At the edge of a giant [molecular cloud][molecular cloud] toward the northern constellation Cepheus, the glowing star forming region NGC 7822 lies about 3,000 [light-years][light-years] away.
Within the nebula, bright edges and dark shapes stand out in this colorful and detailed skyscape.
The 9-panel mosaic, taken over 28 nights with a small telescope in Texas, includes data from [narrowband][narrowband] filters, mapping emission from atomic oxygen, hydrogen, and sulfur into blue, green, and red hues.
The [emission line][emission line] and color combination has become well-known as the [Hubble palette][Hubble palette].
The atomic emission is powered by [energetic radiation][energetic radiation] from the central hot stars.
Their powerful winds and radiation sculpt and erode the denser pillar shapes and clear out a [characteristic][characteristic] cavity light-years across the center of the natal cloud.
Stars could still be [forming][forming] inside the pillars by [gravitational collapse][gravitational collapse] but as the pillars are eroded away, any forming stars will ultimately be cut off from their reservoir of [star stuff][star stuff].
This field of view [spans][spans] over 40 light-years across at the estimated distance of NGC 7822.

## 詞彙學習

|漢羅|POJ|KIP|華語|English|
|-|-|-|-|-|
|問號|būn-hō|būn-hō|問號|question mark|
|仙王座|Sian-ông-chō|Sian-ông-tsō|仙王座|Cepheus|
|狹頻|e̍h-pîn|e̍h-pîn|窄頻|narrowband|
|濾鏡|lū-kiàⁿ|lū-kiànn|濾鏡|filter|
|輻射|hok-siā|hok-siā|輻射|radiation|
|哈伯色盤|Ha-peh-sek-pôaⁿ|Ha-peh-sik-pûann|哈伯色盤|the Hubble palette|
|酸素|sng-sò͘|sng-sòo|氧|oxygen|
|水素|chúi-sò͘|tsuí-sòo|氫|hydrogen|
|硫磺|liû-hông|liû-hông|硫|sulfer|
|發射線|hoat-siā-sòaⁿ|huat-siā-sùann|發射線|emission line|
|雕塑|tiau-sok|tiau-sok|雕塑|sculpt|
|侵蝕|chhim-sit|tshim-sit|侵蝕|erode|
|重力崩塌|tiōng-le̍k pang-thap|tiōng-li̍k pang-thap|重力崩塌|gravitational collapse|
|雲柱|hûn-thiāu|hûn-thiāu|雲柱|pillar|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[star formation]:https://science.nasa.gov/astrophysics/focus-areas/how-do-stars-form-and-evolve
[molecular cloud]:https://apod.nasa.gov/apod/ap201122.html
[light-years]:https://spaceplace.nasa.gov/light-year/en/
[narrowband]:https://apod.nasa.gov/apod/ap060324.html
[emission line]:https://en.wikipedia.org/wiki/Spectral_line
[Hubble palette]:https://hubblesite.org/contents/articles/the-meaning-of-light-and-color
[energetic radiation]:https://science.nasa.gov/ems/10_ultravioletwaves
[characteristic]:https://apod.nasa.gov/apod/ap150225.html
[forming]:https://hubblesite.org/science/stars-and-nebulas
[gravitational collapse]:http://hyperphysics.phy-astr.gsu.edu/hbase/astro/gravc.html#c1
[star stuff]:https://www.universetoday.com/117494/what-does-it-mean-to-be-star-stuff/
[spans]:https://i.pinimg.com/originals/e9/5a/41/e95a41b46d7c2922ab0b3119e5ab6503.jpg

---
title: NGC 6559：Tī 內海仔星雲東爿
date: 2021-10-07
publishdate: 2021-10-07T12:00:00+0800
tags: [NGC 6559, 內海仔星雲, M8, 人馬座, 恆星形成區, 發射星雲, 反射星雲, 銀河中心]
hero: https://apod.nasa.gov/apod/fap/image/2110/NGC6559Sartori1024.jpg
summary: 若是 kā 你 ê 望遠鏡徙 tùi 內海仔星雲 ê 東爿，你 to̍h 會 tī 銀河中心揣著這个星雲複合體 NGC 6559。
categories: [podcast]
vocals: [蔡老師]
---

{{% apod %}}

- 原始文章：[NGC 6559: East of the Lagoon](https://apod.nasa.gov/apod/ap211007.html)
- 影像提供 kah [版權][copyright]：[Roberto Sartori](https://www.astrobin.com/users/robyx/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl0sblj3k00090i55210xhs97" >}}

## [漢羅] NGC 6559：Tī 內海仔星雲東爿
內海仔星雲嘛叫做 M8，tī [Charles Messier 編 ê][Charles Messier's] 彼个有名 ê 星雲星團目錄內底排第八。
若是 kā 你 ê 望遠鏡徙 tùi 內海仔星雲 ê 東爿，你 to̍h 會 tī 銀河中心有足濟恆星 ê 人馬座 星場，揣著這个 [迷人 ê 景色][alluring field of view]。
這个星雲複合體雖然 [離咱真近][Close on the sky]，煞比 M8 小可仔較暗，無排 tī Messier ê 目錄內底。
伊是 tī 正爿 ê 恆星形成區 [NGC 6559][NGC 6559]，內底有閘光 ê 塗粉，顯目 ê 紅色發射星雲，kah 藍色反射星雲。
Kah M8 仝款，tī 大型分子雲邊仔 ê NGC 6559 離咱差不多是 5000 光年遠。
[Tī 這个距離][At that distance]，望遠鏡視野差不多是 3 粒月娘闊，to̍h 是 130 光年闊。

## [POJ] NGC lio̍k-ngó͘-ngó͘-kiú: Tī Lāi-hái-á seng-hûn ê tang-pêng
Lāi-hái-á seng-hûn mā kiò-chò M-poeh, tī Charles Messier pian ê hit-ê ū-miâ ê Seng-hûn seng-thoân bo̍k-lo̍k lāi-té pâi tē-poeh.
Nā-sī kā lí ê bōng-oán-kiàⁿ sóa tùi Lāi-hái-á seng-hûn ê tang-pêng, lí to̍h ē tī gîn-hô tiong-sim ū chiok-chōe hêng-chhiⁿ ê Jîn-má-chō seng-tiûⁿ , chhōe-tio̍h chit-ê bê-lâng ê kéng-sek.
Chit-ê seng-hûn-ho̍k-ha̍p-thé sui-jiân lî lán chin-kīn, soah pí M-poeh sió-khóa-á khah-àm, bô pâi tī Messier ê bo̍k-lo̍k lāi-té.
I sī tī chiàⁿ-pêng ê hêng-chhiⁿ-hêng-sêng-khu NGC lio̍k-ngó͘-ngó͘-kiú, lāi-té ū cha̍h-kng ê thô͘-hún, hiáⁿ-ba̍k ê âng-sek hoat-siā-seng-hûn, kah nâ-sek hoán-siā-seng-hûn.
Kah M-poeh kâng-khóaⁿ, tī tōa-hêng hūn-chú-hûn piⁿ-á ê NGC lio̍k-ngó͘-ngó͘-kiú lî lán chha-put-to sī gō͘-chheng kng-nî hn̄g.
Tī chit-ê kū-lî, bōng-oán-kiàⁿ sī-iá chha-put-to sī saⁿ-lia̍p goe̍h-niû khoah, to̍h sī chi̍t-pah-saⁿ-cha̍p kng-nî khoah.

## [KIP] NGC lio̍k-ngóo-ngóo-kiú: Tī Lāi-hái-á sing-hûn ê tang-pîng
Lāi-hái-á sing-hûn mā kiò-tsò M-pueh, tī Charles Messier pian ê hit-ê ū-miâ ê Sing-hûn sing-thuân bo̍k-lo̍k lāi-té pâi tē-pueh.
Nā-sī kā lí ê bōng-uán-kiànn suá tuì Lāi-hái-á sing-hûn ê tang-pîng, lí to̍h ē tī gîn-hô tiong-sim ū tsiok-tsuē hîng-tshinn ê Jîn-má-tsō sing-tiûnn, tshuē-tio̍h tsit-ê bê-lâng ê kíng-sik.
Tsit-ê sing-hûn-ho̍k-ha̍p-thé sui-jiân lî lán tsin-kīn, suah pí M-pueh sió-khuá-á khah-àm, bô pâi tī Messier ê bo̍k-lo̍k lāi-té.
I sī tī tsiànn-pîng ê hîng-tshinn-hîng-sîng-khu NGC lio̍k-ngóo-ngóo-kiú, lāi-té ū tsa̍h-kng ê thôo-hún, hiánn-ba̍k ê âng-sik huat-siā-sing-hûn, kah nâ-sik huán-siā-sing-hûn.
Kah M-pueh kâng-khuánn, tī tuā-hîng hūn-tsú-hûn pinn-á ê NGC lio̍k-ngóo-ngóo-kiú lî lán tsha-put-to sī gōo-tshing kng-nî hn̄g.
Tī tsit-ê kū-lî, bōng-uán-kiànn sī-iá tsha-put-to sī sann-lia̍p gue̍h-niû khuah, to̍h sī tsi̍t-pah-sann-tsa̍p kng-nî khuah.

## [English] NGC 6559: East of the Lagoon
Slide your telescope just east of the Lagoon Nebula to find this [alluring field of view][alluring field of view] in the rich starfields of the constellation Sagittarius toward the central Milky Way.
Of course the Lagoon nebula is also known as M8, the eighth object listed in [Charles Messier's][Charles Messier's] famous catalog of bright nebulae and star clusters.
[Close on the sky][Close on the sky] but slightly fainter than M8, this complex of nebulae was left out of Messier's list though.
It contains obscuring dust, striking red emission and blue reflection nebulae of star-forming region [NGC 6559][NGC 6559] at right.
Like M8, NGC 6559 is located about 5,000 light-years away along the edge of a large molecular cloud.
[At that distance][At that distance], this telescopic frame nearly 3 full moons wide would span about 130 light-years.

## 詞彙學習（台語漢字/POJ/KIP/華語漢字/English）
- 【內海仔星雲】Lāi-hái-á seng-hûn/Lāi-hái-á sing-hûn/潟湖星雲/Lagoon Nebula
- 【人馬座】Jîn-má-chō/Jîn-má-tsō/人馬座/Sagittarius
- 【星場】seng-tiûⁿ/sing-tiûnn/星場/starfield
- 【星雲星團目錄】Seng-hûn seng-thoân bo̍k-lo̍k/Sing-hûn sing-thuân bo̍k-lo̍k/星雲星團目錄/the catalog of bright nebulae and star clusters
- 【星雲複合體】seng-hûn ho̍k-ha̍p-thé/sing-hûn ho̍k-ha̍p-thé/星雲複合體/the complex of nebulae
- 【紅色發射星雲】âng-sek hoat-siā-seng-hûn/âng-sik huat-siā-sing-hûn/紅色發射星雲/red emission nebulae
- 【藍色反射星雲】nâ-sek hoán-siā-seng-hûn/nâ-sik huán-siā-sing-hûn/藍色反射星雲/blue reflection nebulae
- 【恆星形成區】hêng-chhiⁿ hêng-sêng-khu/hîng-tshinn hîng-sîng-khu/恆星形成區/star-forming region
- 【顯目】hiáⁿ-ba̍k/hiánn-ba̍k/顯目/striking


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[alluring field of view]:https://www.astrobin.com/pxnp3i/D/
[Charles Messier's]:https://www.nasa.gov/content/explore-the-night-sky-hubble-s-messier-catalog-bio
[Close on the sky]:https://apod.nasa.gov/apod/ap210426.html
[NGC 6559]:https://apod.nasa.gov/apod/ap090802.html
[At that distance]:https://arxiv.org/abs/1109.4479

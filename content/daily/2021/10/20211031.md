---
title: 模擬宇宙 ê 暗物質
date: 2021-10-31
publishdate: 2021-10-31T12:00:00+0800
tags: [暗物質, 暗能量, 電腦模擬, 雲絲, 宇宙微波背景, 重力透鏡, 星系團, 星系, 可見物質, 重子物質, 重子, 天象館, 宇宙脹大]
hero: https://apod.nasa.gov/apod/fap/image/2110/DarkMatter_KipacAmnh_960.jpg
summary: 咱 ê 宇宙是毋是有足濟好兄弟？這張暗物質圖 看起來可能是按呢。這个看袂著 ê 暗物質 產生 ê 重力，to̍h 是目前用來解說這寡現象 ê 主要理路。
---

{{% apod %}}

- 原始文章：[Dark Matter in a Simulated Universe](https://apod.nasa.gov/apod/ap211031.html)
- 影像提供 kah 版權：[Tom Abel](https://kipac.stanford.edu/people/tom-abel) & [Ralf Kaehler](https://www.slac.stanford.edu/~kaehler/) ([KIPAC](https://kipac.stanford.edu/), [SLAC](https://www6.slac.stanford.edu/)), [AMNH](https://www.amnh.org/)
- 毋若是萬聖節：[今仔日嘛是暗物質之日](https://www.darkmatterday.com/)。
- 台文翻譯：[An-Li Tsai][An-Li Tsai] ([NCU][NCU])

## [漢羅] 模擬宇宙 ê 暗物質
咱 ê 宇宙是毋是有足濟好兄弟？
這張 [暗物質][dark matter 1] 圖 看起來可能是按呢。
這个看袂著 ê [暗物質][dark matter 2] 產生 ê 重力，to̍h 是目前用來解說這寡現象 ê 主要理路：
[星系是按怎會轉踅遐爾緊][galaxies rotate so fast]？
[星系是按怎會踅星系團遐爾緊][galaxies orbit clusters so fast]？
[重力透鏡是按怎會 kā 光線拗彎甲遐爾厲害][gravitational lenses so strongly deflect light]？
[可見物質][visible matter] 是按怎會 tī [現此時 ê 宇宙][in the local universe] kah [宇宙][on the cosmic] [微波背景][microwave background] 攏揣有？
[美國自然史博物館][American Museum of Natural History] 內底 ê [Hayden 天象館][Hayden Planetarium] ê 太空-Sió「[烏暗宇宙][Dark Universe]」內底，嘛用這張影像來強調，四界攏是 ê 暗物質是按怎創治咱 ê 宇宙。
這張 [詳細 ê 電腦模擬圖][detailed computer simulation] 烏色 ê 部份，是暗物質 ê 複雜雲絲。
伊 [tī 宇宙內底][about the universe] 四界攏是，to̍h 親像是 [蜘蛛網][spider webs] 仝款。
毋閣柑仔色、一簇一簇、較散 ê 部份，是咱較熟似 ê [重子][baryon] 物質。
[這寡模擬][These simulations] ê 統計結果 kah 天文觀測 ê 結果有合。
雖罔講 [暗物質][dark matter 3] 實在是足奇怪 ê，而且咱到今 [猶毋知 伊 ê 形體][unknown form] 到底是生做啥款？
毋閣上驚人 ê 是，伊已經毋是這个 [宇宙內底上奇怪 ê 重力][gravity in the universe] 來源矣。
這馬逐家煞 kā 目標囥 tī [暗能量][dark energy]，這是一个閣較齊齊 ê [反重力][repulsive gravity] 來源，應該是規个宇宙脹大 ê 主要原因。

## [POJ] Bô͘-gí Ú-tiū ê Àm-bu̍t-chit
Lán ê ú-tiū sī-m̄-sī ū chiok-chōe hó-hiaⁿ-tī?
Chit-tiuⁿ àm-bu̍t-chit-tô͘ khòaⁿ--khí-lâi khó-lêng sī án-ne.
Chit-ê khòaⁿ-bōe-tio̍h ê àm-bu̍t-chit sán-seng ê tiōng-le̍k, to̍h sī bo̍k-chêng iōng-lâi kái-soeh chit-kóa hiān-siōng ê chú-iàu lí-lō͘:
Seng-hē sī án-ná ē tńg-se̍h hiah-nī kín?
Seng-hē sī án-ná ē se̍h seng-hē-thoân hiah-nī kín?
Tiōng-le̍k-thàu-kiàⁿ sī án-ná ē kā kng-sòaⁿ áu-oan kah hiah-nī lī-hāi?
Khó-kiàn-bu̍t-chit sī án-ná ē tī hiān-chú-sî ê ú-tiū kah ú-tiū bî-pho-pōe-kéng lóng chhōe-ū?
Bí-kok chū-jiân-sú phok-bu̍t-koán lāi-té ê Hayden Thian-siòng-koán ê Thài-khong-Sió "O͘-àm Ú-tiū" lāi-té, mā iōng chit-tiuⁿ iáⁿ-siōng lâi kiông-tiāu, sì-kòe lóng-sī ê àm-bu̍t-chit sī án-ná chhòng-tī lán ê ú-tiū.
Chit-tiuⁿ siông-sè ê tiān-náu bô͘-gí-tô͘ o͘-sek ê pō͘-hūn, sī àm-bu̍t-chit ê ho̍k-cha̍p hûn-si.
I tī ú-tiū lāi-té sì-kòe lóng-sī, to̍h chhin-chhiūⁿ sī ti-tu-bāng kāng-khoán.
M̄-koh kam-á-sek, chi̍t-chhok-chi̍t-chhok, khah sòaⁿ ê pō͘-hūn, sī lán khah se̍k-sāi ê tiōng-chú bu̍t-chit.
Chit-kóa bô͘-gí ê thóng-kè kiat-kó kah thian-bûn koan-chhek ê kiat-kó ū hah.
Sui-bóng kóng àm-bu̍t-chit si̍t-chāi sī chiok kî-koài ê, jī-cha̍p lán kàu-taⁿ iáu-m̄-chai i ê hêng-thé tàu-tóe sī seⁿ chò siáⁿ-khoán?
M̄-koh siōng kiaⁿ--lâng ê sī, i í-keng m̄-sī chit-ê ú-tiū lāi-té siōng kî-koài ê tiōng-le̍k lâi-goân ah.
Chit-má ta̍k-ke soah kā bo̍k-piau khǹg tī àm-lêng-liōng, che sī chi̍t-ê koh-khah chiâu-chê ê hoán-tiōng-le̍k lâi-goân, eng-kai sī kui-ê ú-tiū-tiùⁿ-tōa ê chú-iàu goân-in.

## [KIP] Bôo-gí Ú-tiū ê Àm-bu̍t-tsit
Lán ê ú-tiū sī-m̄-sī ū tsiok-tsuē hó-hiann-tī?
Tsit-tiunn àm-bu̍t-tsit-tôo khuànn--khí-lâi khó-lîng sī án-ne.
Tsit-ê khuànn-buē-tio̍h ê àm-bu̍t-tsit sán-sing ê tiōng-li̍k, to̍h sī bo̍k-tsîng iōng-lâi kái-sueh tsit-kuá hiān-siōng ê tsú-iàu lí-lōo:
Sing-hē sī án-ná ē tńg-se̍h hiah-nī kín?
Sing-hē sī án-ná ē se̍h sing-hē-thuân hiah-nī kín?
Tiōng-li̍k-thàu-kiànn sī án-ná ē kā kng-suànn áu-uan kah hiah-nī lī-hāi?
Khó-kiàn-bu̍t-tsit sī án-ná ē tī hiān-tsú-sî ê ú-tiū kah ú-tiū bî-pho-puē-kíng lóng tshuē-ū?
Bí-kok tsū-jiân-sú phok-bu̍t-kuán lāi-té ê Hayden Thian-siòng-kuán ê Thài-khong-Sió "Oo-àm Ú-tiū" lāi-té, mā iōng tsit-tiunn iánn-siōng lâi kiông-tiāu, sì-kuè lóng-sī ê àm-bu̍t-tsit sī án-ná tshòng-tī lán ê ú-tiū.
Tsit-tiunn siông-sè ê tiān-náu bôo-gí-tôo oo-sik ê pōo-hūn, sī àm-bu̍t-tsit ê ho̍k-tsa̍p hûn-si.
I tī ú-tiū lāi-té sì-kuè lóng-sī, to̍h tshin-tshiūnn sī ti-tu-bāng kāng-khuán.
M̄-koh kam-á-sik, tsi̍t-tshok-tsi̍t-tshok, khah suànn ê pōo-hūn, sī lán khah si̍k-sāi ê tiōng-tsú bu̍t-tsit.
Tsit-kuá bôo-gí ê thóng-kè kiat-kó kah thian-bûn kuan-tshik ê kiat-kó ū hah.
Sui-bóng kóng àm-bu̍t-tsit si̍t-tsāi sī tsiok kî-kuài ê, jī-tsa̍p lán kàu-tann iáu-m̄-tsai i ê hîng-thé tàu-tué sī senn tsò siánn-khuán?
M̄-koh siōng kiann--lâng ê sī, i í-king m̄-sī tsit-ê ú-tiū lāi-té siōng kî-kuài ê tiōng-li̍k lâi-guân ah.
Tsit-má ta̍k-ke suah kā bo̍k-piau khǹg tī àm-lîng-liōng, tse sī tsi̍t-ê koh-khah tsiâu-tsê ê huán-tiōng-li̍k lâi-guân, ing-kai sī kui-ê ú-tiū-tiùnn-tuā ê tsú-iàu guân-in.

## [English] Dark Matter in a Simulated Universe
Is our universe haunted?
It might look that way on this [dark matter][dark matter 1] map.
The gravity of unseen [dark matter][dark matter 2] is the leading explanation for why [galaxies rotate so fast][galaxies rotate so fast], why [galaxies orbit clusters so fast][galaxies orbit clusters so fast], why [gravitational lenses so strongly deflect light][gravitational lenses so strongly deflect light], and why [visible matter][visible matter] is distributed as it is both [in the local universe][in the local universe] and [on the cosmic][on the cosmic] [microwave background][microwave background].
The featured image from the [American Museum of Natural History][American Museum of Natural History]'s [Hayden Planetarium][Hayden Planetarium] Space Show [Dark Universe] highlights one example of how pervasive dark matter might haunt our universe.
In this frame from a [detailed computer simulation][detailed computer simulation], complex filaments of dark matter, shown in black, are strewn [about the universe][about the universe] like [spider webs][spider webs], while the relatively rare clumps of familiar [baryon][baryon]ic matter are colored orange.
[These simulations][These simulations] are good statistical matches to astronomical observations.
In what is perhaps a scarier turn of events, [dark matter][dark matter 3] -- although quite strange and in an [unknown form][unknown form] -- is no longer thought to be the strangest source of [gravity in the universe][gravity in the universe].
That honor now falls to [dark energy][dark energy], a more uniform source of [repulsive gravity][repulsive gravity] that seems to now dominate the expansion of the entire universe.



## 詞彙學習（台語漢字/POJ/KIP/華語漢字/English）
- 【暗物質】àm-bu̍t-chit/àm-bu̍t-tsit/暗物質/dark matter
- 【暗能量】àm-lêng-liōng/àm-lîng-liōng/暗能量/dark energy
- 【重子物質】tiōng-chú-bu̍t-chit/tiōng-tsú-bu̍t-tsit/重子物質/baryonic matter
- 【星系團】seng-hē-thoân/sing-hē-thuân/星系團/cluster of galaxies
- 【宇宙微波背景】ú-tiū-bî-pho-pōe-kéng/ú-tiū-bî-pho-pūe-kíng/宇宙微波背景/the cosmic microwave background
- 【天象館】thian-siòng-koán/thian-siòng-kuán/天象館/planetarium
- 【太空-Sió】Thài-khong-Sió/Thài-khong-Sió/太空秀/Space Show
- 【齊齊】chiâu-chê/tsiâu-tsê/齊齊/uniform
- 【宇宙脹大】ú-tiū-tiùⁿ-tōa/ú-tiū-tiùnn-tuā/宇宙膨脹/expansion of the universe

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[dark matter 1]:https://www.nasa.gov/audience/forstudents/9-12/features/what-is-dark-matter.html
[dark matter 2]:https://chandra.harvard.edu/xray_astro/dark_matter/
[galaxies rotate so fast]:http://ircamera.as.arizona.edu/NatSci102/NatSci/lectures/darkmatter.htm
[galaxies orbit clusters so fast]:https://medium.com/starts-with-a-bang/galaxy-clusters-prove-dark-matters-existence-fd962c979458
[gravitational lenses so strongly deflect light]:https://www.lsst.org/sites/default/files/img/xxnyt.jpg
[visible matter]:https://apod.nasa.gov/apod/ap140512.html
[in the local universe]:https://w.astro.berkeley.edu/~mwhite/models.html
[on the cosmic]:http://background.uchicago.edu/~whu/intermediate/driving2.html
[microwave background]:https://apod.nasa.gov/apod/ap130325.html
[American Museum of Natural History]:https://www.amnh.org/
[Hayden Planetarium]:https://www.amnh.org/research/hayden-planetarium
[Dark Universe]:https://www.amnh.org/exhibitions/space-show/dark-universe/
[detailed computer simulation]:https://www.youtube.com/watch?v=zEEg1XkbXDo
[about the universe]:https://apod.nasa.gov/apod/ap111003.html
[spider webs]:https://www.badspiderbites.com/giant-spider-web/
[baryon]:https://en.wikipedia.org/wiki/Baryon
[These simulations]:https://www.slac.stanford.edu/~kaehler/homepage/visualizations/dark-matter.html
[dark matter 3]:https://en.wikipedia.org/wiki/Dark_matter
[unknown form]:https://home.cern/science/physics/dark-matter
[gravity in the universe]:https://ui.adsabs.harvard.edu/abs/2008AmJPh..76..265N/abstract
[dark energy]:https://science.nasa.gov/astrophysics/focus-areas/what-is-dark-energy
[repulsive gravity]:http://www.preposterousuniverse.com/blog/2013/11/16/why-does-dark-energy-make-the-universe-accelerate/

---
title: 月圓 ê 剪影
date: 2021-10-10
publishdate: 2021-10-10T12:00:00+0800
tags: [頂月眉, 月圓, 國際觀月之夜, 月出, 縮時攝影]
summary: 你敢捌看過月出？這是 tī 月圓時，月娘 ùi 晴和 ê 地平線沓沓仔 peh-起來 ê 景色。可能會予你印象足深 ê。
---
{{% iframe "https://player.vimeo.com/video/58385453?h=2f48504431&amp;portrait=0&amp;badge=0" "480px" %}}

{{% apod %}}

- 原始文章：[Full Moon Silhouettes](https://apod.nasa.gov/apod/ap211010.html)
- 影像提供 kah 版權：[Mark Gee](http://markg.com.au/about/); 音樂：Tenderness (Dan Phillipson)
- 台文翻譯：[An-Li Tsai][An-Li Tsai] ([NCU][NCU])

## [漢羅] 月圓 ê 剪影
你敢捌看過月出？
這个月出影片可能會予你印象足深 ê，是 tī 月圓彼工，月娘 ùi 晴和 ê 地平線沓沓仔 peh--起來 ê 景色。
這是 2013 年初 tī [紐西蘭][New Zealand] [Wellington][Wellington] ê [Victoria 山][Mount Victoria] [觀景台][Lookout] 翕 ê，
是一位 [厚工 ê 天文攝影師][industrious astrophotographer] ê [詳細計畫][detailed planning]。
伊 kā kha-mé-lah 囥 tī 2 公里遠 ê 所在，向觀景台 ê 方向翕，按呢 to̍h 會翕著 [月娘][the Moon] tī 暗暝 peh--起來 ê 模樣。
這个毋是縮時攝影，[逐張相片 ê 時間][featured single shot sequence] 攏是照真 ê、無改過 ê。
咱 [會當看著][silhouette] tī [Victoria 山 觀景台][Mount Victoria Lookout] ê 人，當咧欣賞地球上大粒衛星拄 peh--起來時陣 ê 月光。
欲看著 [月出][moonrise] 並無困難。
伊逐工攏會出現，毋閣 kan-na 有一半 ê 時間會 tī 暗暝出現。
月娘逐工會比前一工閣 [較晏 50 分鐘][fifty minutes later] [peh--起來][Moon rises]。
月圓彼工一定是日頭落山彼陣 [peh--起來][always rising]。
10 月 16 這禮拜六是 [國際觀月之夜][International Observe the Moon Night]，你會當 tī 這工 kah [其他月娘愛好者][other lunar enthusiasts] 做伙看著頂月眉。

## [POJ] Goe̍h-îⁿ ê chián-iáⁿ
Lí kám-bat khòaⁿ-kòe goe̍h-chhut?
Chit-ê goe̍h-chhut iáⁿ-phìⁿ khó-lêng ē hō͘ lí ìn-sióng chiok chhim ê, sī tī goe̍h-îⁿ hit-kang, goe̍h-niû ùi chêng-hô ê tē-pêng-sòaⁿ tau̍h-tau̍h-á peh--khí-lâi ê kéng-sek.
Che sī jī-khòng-it-sam nî-chhoe tī Niú-se-lân Wellington ê Victoria soaⁿ koan-kéng-tâi hip ê,
sī chit-ūi kāu-kang ê thian-bûn liap-iáⁿ-su ê siông-sè kè-ōe.
I kā kha-mé-lah khǹg tī nn̄g kong-lí hn̄g ê só͘-chāi, hiòng koan-kéng-tâi ê hong-hiòng hip, án-ni to̍h ē hip-tio̍h goe̍h-niû tī àm-mî peh--khí-lâi ê bô͘-iūⁿ.
Che-ê m̄-sī-liap-iáⁿ, ta̍k-tiuⁿ siòng-phìⁿ ê sî-kan lóng-sī chiàu chin--ê, bô kái--kòe-ê.
Lán ē-tàng khòaⁿ-tio̍h tī Victoria soaⁿ koan-kéng-tâi ê lâng, tng-leh him-sióng Tē-kiû siōng tōa-lia̍p ūi-chhiⁿ tú peh--khí-lâi sî-chūn ê goe̍h-kng.
Beh khòaⁿ-tio̍h goe̍h-chhut pēng bô khùn-lân.
I ta̍k-kang lóng ē chhut-hiān, m̄-koh kan-na ū chi̍t-pòaⁿ ê sî-kan ē tī àm-mî chhut-hiān.
Goe̍h-niû ta̍k-kang ē pí chêng-chi̍t-kang koh-khah òaⁿ gō͘-cha̍p hun-cheng peh--khí-lâi.
Goe̍h-îⁿ hit-kang it-tēng sī ji̍t-thâu lo̍h-soaⁿ hit-chūn peh--khí-lâi.
Cha̍p goe̍h cha̍p-la̍k chit-lé-pài-la̍k sī Kok-chè-koan-goe̍h-chi-iā, lí ē-tàng tī chi̍t-kang kah kî-tha goe̍h-niû ài-hòⁿ-chiá chò-hóe khòaⁿ-tio̍h téng-goe̍h-bâi.

## [KIP] Gue̍h-înn ê tsián-iánn
Lí kám-bat khuànn-kuè gue̍h-tshut?
Tsit-ê gue̍h-tshut iánn-phìnn khó-lîng ē hōo lí ìn-sióng tsiok tshim ê, sī tī gue̍h-înn hit-kang, gue̍h-niû uì tsîng-hô ê tē-pîng-suànn ta̍uh-ta̍uh-á peh--khí-lâi ê kíng-sik.
Tse sī jī-khòng-it-sam nî-tshue tī Niú-se-lân Wellington ê Victoria suann kuan-kíng-tâi hip ê,
sī tsit-uī kāu-kang ê thian-bûn liap-iánn-su ê siông-sè kè-uē.
I kā kha-mé-lah khǹg tī nn̄g kong-lí hn̄g ê sóo-tsāi, hiòng kuan-kíng-tâi ê hong-hiòng hip, án-ni to̍h ē hip-tio̍h gue̍h-niû tī àm-mî peh--khí-lâi ê bôo-iūnn.
Tse-ê m̄-sī-liap-iánn, ta̍k-tiunn siòng-phìnn ê sî-kan lóng-sī tsiàu tsin--ê, bô kái--kuè-ê.
Lán ē-tàng khuànn-tio̍h tī Victoria suann kuan-kíng-tâi ê lâng, tng-leh him-sióng Tē-kiû siōng tuā-lia̍p uī-tshinn tú peh--khí-lâi sî-tsūn ê gue̍h-kng.
Beh khuànn-tio̍h gue̍h-tshut pīng bô khùn-lân.
I ta̍k-kang lóng ē tshut-hiān, m̄-koh kan-na ū tsi̍t-puànn ê sî-kan ē tī àm-mî tshut-hiān.
Gue̍h-niû ta̍k-kang ē pí tsîng-tsi̍t-kang koh-khah uànn gōo-tsa̍p hun-tsing peh--khí-lâi.
Gue̍h-înn hit-kang it-tīng sī ji̍t-thâu lo̍h-suann hit-tsūn peh--khí-lâi.
Tsa̍p gue̍h tsa̍p-la̍k tsit-lé-pài-la̍k sī Kok-tsè-kuan-gue̍h-tsi-iā, lí ē-tàng tī tsi̍t-kang kah kî-tha gue̍h-niû ài-hònn-tsiá tsò-hué khuànn-tio̍h tíng-gue̍h-bâi.

## [English] Full Moon Silhouettes
Have you ever watched the Moon rise?
The slow rise of a nearly full moon over a clear horizon can be an impressive sight.
One impressive moonrise was imaged in early 2013 over [Mount Victoria][Mount Victoria] [Lookout][Lookout] in [Wellington][Wellington], [New Zealand][New Zealand].
With [detailed planning][detailed planning], an [industrious astrophotographer][industrious astrophotographer] placed a camera about two kilometers away and pointed it across the lookout to where [the Moon][the Moon] would surely soon be making its nightly debut.
The [featured single shot sequence][featured single shot sequence] is unedited and shown in real time -- it is *not* a time lapse.
People on [Mount Victoria Lookout][Mount Victoria Lookout] can be seen in [silhouette][silhouette] themselves admiring the dawn of Earth's largest satellite.
Seeing a [moonrise][moonrise] yourself is not difficult: it happens every day, although only half the time at night.
Each day the [Moon rises][Moon rises] about [fifty minutes later][fifty minutes later] than the previous day, with a full moon [always rising][always rising] at sunset.
This Saturday, October 16, is [International Observe the Moon Night][International Observe the Moon Night], where you observe a [first-quarter Moon][first-quarter Moon] along with [other lunar enthusiasts][other lunar enthusiasts].

## 詞彙學習（台語漢字/POJ/KIP/華語漢字/English）
- 【紐西蘭】Niú-se-lân/Niú-se-lân/紐西蘭/New Zealand
- 【縮時攝影】sok-sî-liap-iáⁿ/sok-sî-liap-iánn/縮時攝影/time lapse
- 【月出】goe̍h-chhut/gue̍h-tshut/月出/moonrise
- 【頂月眉】téng-goe̍h-bâi/tíng-gue̍h-bâi/上弦月/first-quarter Moon
- 【國際觀月之夜】Kok-chè-koan-goe̍h-chi-iā/Kok-tsè-kuan-gue̍h-tsi-iā/國際觀月之夜/International Observe the Moon Night


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[Mount Victoria]:https://youtu.be/sLksVCI5wBs
[Lookout]:https://youtu.be/5ycPoVPVtsA
[Wellington]:https://en.wikipedia.org/wiki/Wellington
[New Zealand]:https://en.wikipedia.org/wiki/New_Zealand
[detailed planning]:https://markg.com.au/2013/01/full-moon-silhouettes/
[industrious astrophotographer]:https://markg.com.au/about/
[the Moon]:https://solarsystem.nasa.gov/moons/earths-moon/overview/
[featured single shot sequence]:https://vimeo.com/markg/fullmoonsilhouettes
[Mount Victoria Lookout]:https://www.youtube.com/watch?v=v8zlUhcmlsc
[silhouette]:https://apod.nasa.gov/apod/ap160501.html
[moonrise]:https://apod.nasa.gov/apod/ap190310.html
[Moon rises]:https://apod.nasa.gov/apod/ap090223.html
[fifty minutes later]:http://www.astronomycafe.net/FAQs/q1038x.html
[always rising]:https://apod.nasa.gov/apod/ap180624.html
[International Observe the Moon Night]:https://moon.nasa.gov/observe-the-moon-night/about/overview/
[first-quarter Moon]:https://moon.nasa.gov/moon-in-motion/moon-phases/
[other lunar enthusiasts]:https://moon.nasa.gov/observe-the-moon-night/

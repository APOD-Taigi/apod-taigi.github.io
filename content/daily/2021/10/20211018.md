---
title: Sicily 島天頂 去予地光反照 ê 月娘
date: 2021-10-18
publishdate: 2021-10-18T12:00:00+0800
tags: [金星, 地光反照, 地光, 太陽, 月娘, 地球, 月球, 蠍仔座 δ, 天蠍座 δ, 房宿三, 心宿二, da Vinci ê 光, da Vinci]
hero: https://apod.nasa.gov/apod/fap/image/2110/EarthshineSky_Giannobile_1212_annotated.jpg
summary: 是按怎咱有法度看著規粒月娘？月娘 tī 月眉相彼陣，干焦一部份直接去予太陽照著。賰 ê 部份會發光，是因為地球光 ê 反照。這嘛叫做地光 抑是 da Vinci ê 光。
categories: [podcast]
vocals: [阿錕]
---

{{% apod %}}

- 原始文章：[Earthshine Moon over Sicily](https://apod.nasa.gov/apod/ap211018.html)
- 影像來源 kah 版權：[Dario Giannobile](http://www.dariogiannobile.com/about-this-project)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckvquvf1so9yl0884g6ayc23b" >}}

## [漢羅] Sicily 島天頂 去予地光反照 ê 月娘
是按怎咱有法度看著規粒月娘？
[月娘][Moon 1] tī 月眉相彼陣，干焦一部份直接去予 [太陽][Sun] 照著。
賰 ê 部份會發光，是因為 [地球光 ê 反照][earthshine]。
這嘛叫做 [地光][earthlight]，抑是 [da Vinci ê 光][da Vinci glow]。
這是因為太陽照著地球 ê 光，反射到 [月球無去予太陽照著 ê 彼爿][Earth-facing Moon t]。
Tùi 地球來講，[月球若是 tī 月眉相附近][Moon appears as a slight crescent]，to̍h 表示這陣 tùi [月球][Moon 2] 來講，地球是 giōng-欲 倚 月圓相。
這陣 ê [地光][earthshine] to̍h 差不多是上光 ê 時陣。
這張相片是 kā 這個月初用 [HDR][HDR] 連紲翕 ê 影像疊做伙 ê。
內底有沓沓仔 [peh-懸][rising t] ê 月娘，寬寬仔行過 [金星][planet Venus]，to̍h 是相片中央上光彼粒。
金星面頂有 [房宿三][Dschubba]（予編做 [蠍仔座 δ][Delta Scorpii]）。
Tī 上倒爿彼粒紅色恆星是 [心宿二][Antares]。
這个 [天體-sió][celestial show] to̍h tī 雲頂演出。
前景是 [Palazzolo Acreide][Palazzolo Acreide] 市 ê 燈火，是 tī [意大利][Italy] [Sicily 島][Sicily] 面頂一个有 [久長歷史根源][historical roots] ê [城市][city]。

## [POJ] Sicily tó thiⁿ-téng khì hō͘ Tē-kng hoán-chiò ê Goe̍h-niû
Sī án-ná lán ū-hoat-tō͘ khòaⁿ-tio̍h kui-lia̍p goe̍h-niû？
Goe̍h-niû tī goe̍h-bâi-siòng hit-chūn, kan-na chi̍t-pō͘-hūn ti̍t-chiap khì hō͘ thài-iông chiò--tio̍h.
Chhun ê pō͘-hūn ē hoat-kng, sī in-ūi Tē-kiû-kng ê hoán-chiò.
Che mā kiò-chò Tē-kng, iah-sī da Vinci ê kng.
Che sī in-ūi Thài-iông chiò-tio̍h Tē-kiû ê kng, hoán-siā kàu Goe̍h-kiû bô khì hō͘ Thài-iông chiò--tio̍h ê hit-pêng.
Tùi Tē-kiû lâi-kóng, Goe̍h-kiû nā-sī tī goe̍h-bâi-siòng hū-kīn, to̍h piáu-sī chit-chūn tùi Goe̍h-kiû lâi-kóng, Tē-kiû sī giōng-beh óa goe̍h-îⁿ-siòng.
Chit-chūn ê Tē-kng to̍h chha-put-to sī siōng-kng ê sî-chūn.
Chit-tiuⁿ siòng-phìⁿ sī kā chit-ko-goe̍h-chhoe iōng HDR liân-sòa hip ê iáⁿ-siōng tha̍h-chòe-hóe ê.
Lāi-té ū tau̍h-tau̍h-á peh-koân ê Goe̍h-niû, khoan-khoan-á kiâⁿ-kòe Kim-chhiⁿ, to̍h sī siòng-phìⁿ tiong-ng siōng-kng hit-lia̍p.
Kim-chhiⁿ bīn-téng ū Pâng-siù-sam (hō͘ pian-chò Giat-á-chō δ).
Tī siōng tò-pêng hit-lia̍p âng-sek hêng-chhiⁿ sī Sim-siù-jī.
Chit-ê thian-thé-sió to̍h tī hûn-téng ián-chhut.
Chiân-kéng sī Palazzolo Acreide chhī ê teng-hóe, sī tī I-tá-lì Sicily tó bīn-téng chi̍t-ê ū kú-tn̂g le̍k-sú kun-goân ê siâⁿ-chhī.

## [KIP] Sicily tó thinn-tíng khì hōo Tē-kng huán-tsiò ê Gue̍h-niû
Sī án-ná lán ū-huat-tōo khuànn-tio̍h kui-lia̍p gue̍h-niû？
Gue̍h-niû tī gue̍h-bâi-siòng hit-tsūn, kan-na tsi̍t-pōo-hūn ti̍t-tsiap khì hōo thài-iông tsiò--tio̍h.
Tshun ê pōo-hūn ē huat-kng, sī in-uī Tē-kiû-kng ê huán-tsiò.
Tse mā kiò-tsò Tē-kng, iah-sī da Vinci ê kng.
Tse sī in-uī Thài-iông tsiò-tio̍h Tē-kiû ê kng, huán-siā kàu Gue̍h-kiû bô khì hōo Thài-iông tsiò--tio̍h ê hit-pîng.
Tuì Tē-kiû lâi-kóng, Gue̍h-kiû nā-sī tī gue̍h-bâi-siòng hū-kīn, to̍h piáu-sī tsit-tsūn tuì Gue̍h-kiû lâi-kóng, Tē-kiû sī giōng-beh uá gue̍h-înn-siòng.
Tsit-tsūn ê Tē-kng to̍h tsha-put-to sī siōng-kng ê sî-tsūn.
Tsit-tiunn siòng-phìnn sī kā tsit-ko-gue̍h-tshue iōng HDR liân-suà hip ê iánn-siōng tha̍h-tsuè-hué ê.
Lāi-té ū ta̍uh-ta̍uh-á peh-kuân ê Gue̍h-niû, khuan-khuan-á kiânn-kuè Kim-tshinn, to̍h sī siòng-phìnn tiong-ng siōng-kng hit-lia̍p.
Kim-tshinn bīn-tíng ū Pâng-siù-sam (hōo pian-tsò Giat-á-tsō δ).
Tī siōng tò-pîng hit-lia̍p âng-sik hîng-tshinn sī Sim-siù-jī.
Tsit-ê thian-thé-sió to̍h tī hûn-tíng ián-tshut.
Tsiân-kíng sī Palazzolo Acreide tshī ê ting-hué, sī tī I-tá-lì Sicily tó bīn-tíng tsi̍t-ê ū kú-tn̂g li̍k-sú kun-guân ê siânn-tshī.

## [English] Earthshine Moon over Sicily
Why can we see the entire face of this Moon?
When the [Moon][Moon 1] is in a crescent phase, only part of it appears directly illuminated by the [Sun][Sun].
The answer is [earthshine][earthshine], also known as [earthlight][earthlight] and the [da Vinci glow][da Vinci glow].
The reason is that the rest of the [Earth-facing Moon][Earth-facing Moon] is slightly illuminated by sunlight first reflected from the Earth.
Since the Earth appears near full phase from the [Moon][Moon 2] -- when the [Moon appears as a slight crescent][Moon appears as a slight crescent] from the Earth -- [earthshine][earthshine] is then near its brightest.
Featured here in combined, consecutively-taken, [HDR][HDR] images taken earlier this month, a [rising][rising] earthshine Moon was captured passing slowly near the [planet Venus][planet Venus], the brightest spot near the image center.
Just above Venus is the star [Dschubba][Dschubba] (catalogued as [Delta Scorpii][Delta Scorpii], while the red star on the far left is [Antares][Antares].
The [celestial show][celestial show] is visible through scenic cloud decks.
In the foreground are the lights from [Palazzolo Acreide][Palazzolo Acreide], a [city][city] with ancient [historical roots][historical roots] in [Sicily][Sicily], [Italy][Italy].

## 詞彙學習（漢羅/POJ/KIP/華語/English）
- 【地光反照】tē-kng hoán-chiò/tē-kng huán-tsiò/地球反照/earthshine
- 【月眉相】goe̍h-bâi-siòng/gue̍h-bâi-siòng/新月月相/crescent phase
- 【月圓相】goe̍h-îⁿ-siòng/gue̍h-înn-siòng/滿月月相/full phase
- 【蠍仔座 δ】Giat-á-chō Delta/Giat-á-tsō Delta/天蠍座 δ/Delta Scorpii
- 【天蠍座 δ】Thian-giat-chō Delta/Thian-giat-tsō Delta/天蠍座 δ/Delta Scorpii
- 【房宿三】Pâng-siù-sam/Pâng-siù-sam/房宿三/Dschubba
- 【心宿二】Sim-siù-jī/Sim-siù-jī/心宿二/Antares
- 【sió】sió/sió/秀/show

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[Moon 1]:https://moon.nasa.gov/
[Sun]:https://solarsystem.nasa.gov/solar-system/sun/in-depth/
[earthshine]:https://earthobservatory.nasa.gov/images/83782/earthshine
[earthlight]:https://en.wikipedia.org/wiki/Earthlight_(astronomy)
[da Vinci glow]:https://apod.nasa.gov/apod/ap190504.html
[Earth-facing Moon e]:https://apod.nasa.gov/apod/ap210111.html
[Earth-facing Moon t]:https://apod.tw/daily/20210111/
[Moon 2]:https://solarsystem.nasa.gov/moons/earths-moon/overview/
[Moon appears as a slight crescent]:https://apod.nasa.gov/apod/ap200316.html
[earthshine]:https://www.timeanddate.com/astronomy/earthshine.html
[HDR]:https://en.wikipedia.org/wiki/High_dynamic_range
[rising e]:https://apod.nasa.gov/apod/ap211010.html
[rising t]:https://apod.tw/daily/20211010/
[planet Venus]:https://www.nasa.gov/venus
[Dschubba]:http://stars.astro.illinois.edu/sow/dschubba.html
[Delta Scorpii]:https://en.wikipedia.org/wiki/Delta_Scorpii
[Antares]:https://youtu.be/cw_IKaBokm0
[celestial show]:https://images.unsplash.com/photo-1520168133788-3c084821ec1f
[Palazzolo Acreide]:https://youtu.be/Z9qOUcRYdqo
[city]:https://en.wikipedia.org/wiki/Palazzolo_Acreide#History
[historical roots]:https://whc.unesco.org/en/list/1024/
[Sicily]:https://en.wikipedia.org/wiki/Sicily
[Italy]:https://en.wikipedia.org/wiki/Italy

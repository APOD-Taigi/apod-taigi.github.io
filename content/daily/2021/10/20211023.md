---
title: 3D ê Bennu 小行星
date: 2021-10-23
publishdate: 2021-10-23T12:00:00+0800
tags: [3D 目鏡, 3D, 3D 浮雕, 小行星 101955 Bennu, 小行星, OSIRIS_REx 太空船, 標本]
hero: https://apod.nasa.gov/apod/fap/image/2110/ana03BennuVantuyne1024c.jpg
summary: Kā 你 ê 3D 目鏡提來囥 tī 小行星 101955 Bennu 面頂。這个小小 ê 太陽系世界 kan-na 是干樂仔，粗耙耙 ê 表面有落甲規四界 ê 大粒石頭。
categories: [podcast]
vocals: [阿錕]
---

{{% apod %}}

- 原始文章：[3D Bennu](https://apod.nasa.gov/apod/ap211023.html)
- 影像來源：[NASA](https://www.nasa.gov/), [GSFC](https://www.nasa.gov/goddard), [U. Arizona](https://www.lpl.arizona.edu/research/orex) - Stereo Image Copyright: [Patrick Vantuyne](https://www.hq.nasa.gov/alsj/ApAnPaVa.html)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckvy0h9500jnf080073h940vz" >}}

## [漢羅] 3D ê Bennu 小行星
Kā 你 ê 3D 目鏡提來囥 tī 小行星 [101955 Bennu][101955 Bennu] 面頂看。
這个小小 ê 太陽系世界差不多是 [帝國大樓][one Empire State Building]（比 500 公尺閣較短）ê 大細。
伊敢若是一个干樂仔，粗耙耙 ê 表面有落甲規四界 ê [大岩石][with boulders]。
這幅 3D 圖是 2018 年 12 月 3 號 [OSIRIS_REx 太空船][OSIRIS_REx spacecraft] 用面頂 ê PolyCam kha-mé-lah tī 離小行星 80 公里遠 ê 所在翕 ê 3D 浮雕。
OSIRIS_REx 太空船 tī Bennu 小行星 ê [岩石表面][rocky surface] [提著標本][With a sample] 了後，已經 tī 今年 5 月離開小行星，這馬已經 tī 轉來地球 ê 路-lih 矣。
這台機器人太空船按算欲 tī [2023 年 9 月][in September 2023] ê 時陣 kā 標本提轉來地球。

## [POJ] 3D ê Bennu Sió-kiâⁿ-chhiⁿ
Kā lí ê saⁿ-D ba̍k-kiàⁿ thê-lâi khǹg tī sió-kiâⁿ-chhiⁿ it-khòng-i̍t-kiú-ngó͘-ngó͘ Bennu bīn-téng khòaⁿ.
Chit-ê sió-sió ê thài-iông-hē sè-kài chha-put-to sī Tè-kok-tōa-lâu (pí gō͘-pah kong-chhioh koh-khah té) ê tōa-sè.
I ka-na sī chi̍t-ê kan-lo̍k-á, chho͘-pè-pè ê piáu-bīn ū la̍k-kah kui-sì-kè ê tōa-giâm-chio̍h.
Chit-pak saⁿ-D tô͘ sī jī-khòng-it-pat nî cha̍p-jī goe̍h saⁿ hō OSIRIS_REx thài-khong-chûn iōng bīn-téng ê PolyCam kha-mé-lah tī lî sió-kiâⁿ-chhiⁿ peh-cha̍p kong-lí hn̄g ê só͘-chāi hip ê saⁿ-D phû-tiau.
OSIRIS_REx thài-khong-chûn tī Bennu sió-kiâⁿ-chhiⁿ ê giâm-chio̍h piáu-bīn the̍h-tio̍h piau-pún liáu-āu, í-keng tī kin-nî gō͘ goe̍h lī-khui sió-kiâⁿ-chhiⁿ, chit-má í-keng tī tńg-lâi Tē-kiû ê lō͘-lih ah.
Chit-tâi ke-khì-lâng thài-khong-chûn àn-sǹg beh tī jī-khòng-jī-sam nî káu goe̍h ê sî-chūn kā piau-pún the̍h-tńg-lâi Tē-kiû.

## [KIP] 3D ê Bennu Sió-kiânn-tshinn
Kā lí ê sann-D ba̍k-kiànn thê-lâi khǹg tī sió-kiânn-tshinn it-khòng-i̍t-kiú-ngóo-ngóo Bennu bīn-tíng khuànn.
Tsit-ê sió-sió ê thài-iông-hē sè-kài tsha-put-to sī Tè-kok-tuā-lâu (pí gōo-pah kong-tshioh koh-khah té) ê tuā-sè.
I ka-na sī tsi̍t-ê kan-lo̍k-á, tshoo-pè-pè ê piáu-bīn ū la̍k-kah kui-sì-kè ê tuā-giâm-tsio̍h.
Tsit-pak sann-D tôo sī jī-khòng-it-pat nî tsa̍p-jī gue̍h sann hō OSIRIS_REx thài-khong-tsûn iōng bīn-tíng ê PolyCam kha-mé-lah tī lî sió-kiânn-tshinn peh-tsa̍p kong-lí hn̄g ê sóo-tsāi hip ê sann-D phû-tiau.
OSIRIS_REx thài-khong-tsûn tī Bennu sió-kiânn-tshinn ê giâm-tsio̍h piáu-bīn the̍h-tio̍h piau-pún liáu-āu, í-king tī kin-nî gōo gue̍h lī-khui sió-kiânn-tshinn, tsit-má í-king tī tńg-lâi Tē-kiû ê lōo-lih ah.
Tsit-tâi ke-khì-lâng thài-khong-tsûn àn-sǹg beh tī jī-khòng-jī-sam nî káu gue̍h ê sî-tsūn kā piau-pún the̍h-tńg-lâi Tē-kiû.

## [English] 3D Bennu
Put on your red/blue glasses and float next to asteroid [101955 Bennu][101955 Bennu].
Shaped like a spinning toy top [with boulders][with boulders] littering its rough surface, the tiny Solar System world is about [one Empire State Building][one Empire State Building] (less than 500 meters) across.
Frames used to construct this 3D anaglyph were taken by PolyCam on the [OSIRIS_REx spacecraft][OSIRIS_REx spacecraft] on December 3, 2018 from a distance of about 80 kilometers.
[With a sample][With a sample] from the asteroid's [rocky surface][rocky surface] on board, OSIRIS_REx departed Bennu's vicinity this May and is now enroute to planet Earth.
The robotic spacecraft is scheduled to return the sample to Earth [in September 2023][in September 2023].

## 詞彙學習（漢羅/POJ/KIP/華文/English）
- 【干樂仔】kan-lo̍k-á/kan-lo̍k-á/陀螺/spinning toy
- 【帝國大樓】Tè-kok-tōa-lâu/Tè-kok-tuā-lâu/帝國大廈/Empire State Building
- 【浮雕】phû-tiau/phû-tiau/浮雕/anaglyph
- 【小行星】sió-kiâⁿ-chhiⁿ/sió-kiânn-tshinn/小行星/asteroid


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[101955 Bennu]:https://solarsystem.nasa.gov/asteroids-comets-and-meteors/asteroids/101955-bennu/overview/
[with boulders]:https://www.youtube.com/watch?v=QunVAWABQSc
[one Empire State Building]:https://en.wikipedia.org/wiki/Empire_State_Building
[OSIRIS_REx spacecraft]:https://www.nasa.gov/osiris-rex
[With a sample]:https://apod.nasa.gov/apod/ap201022.html
[rocky surface]:https://www.nasa.gov/feature/goddard/2021/nasa-mission-helps-solve-a-mystery-why-are-some-asteroid-surfaces-rocky
[in September 2023]:https://www.nasa.gov/press-release/nasa-s-osiris-rex-spacecraft-heads-for-earth-with-asteroid-sample

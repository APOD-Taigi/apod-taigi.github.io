---
title: Tī 銀河中心 ùi 內海仔星雲 kàu 薰吹星雲
date: 2021-10-01
publishdate: 2021-10-01T12:00:00+0800
tags: [銀河中心, 銀河, 內海仔星雲, 薰吹星雲, 暗星雲, 三裂星雲, 三叉星雲, 蛇夫座, NGC 6559, B59, B72, B77, B78, M20]
hero: https://apod.nasa.gov/apod/fap/image/2110/M8-Pipe_APOD_GabrielSantosSmall.jpg
summary: 這个恆星景色內底有烏暗 ê 雲斑 kah 彩色 ê 雲彩。In ê 外形看起來 to̍h 親像是薰吹 kah 碗，所以這个暗星雲才會去予叫做薰吹星雲。
categories: [podcast]
vocals: [蔡老師]
---

{{% apod %}}

- 原始文章：[The Central Milky Way from Lagoon to Pipe](https://apod.nasa.gov/apod/ap211001.html)
- 影像提供 kah [版權][copyright]：[Gabriel Rodrigues Santos](https://www.astrobin.com/users/grsotnas/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl0l6t8ee89ly0920h7psv6xo" >}}

## [漢羅] Tī 銀河中心 ùi 內海仔星雲 kàu 薰吹星雲
這个恆星景色內底有 [烏暗 ê 雲斑 kah 彩色 ê 雲彩][Dark markings and colorful clouds]。
這幅深空寬闊 ê 影像迒過咱銀河系中心密實 ê 恆星場，規个範圍有超過 30 粒月娘遐爾闊。
正爿霧霧 ê 星際塗粉雲，tī 20 世紀初 to̍h 去予天文學家 [E. E. Barnard][E. E. Barnard] kā [編做目錄][Cataloged in]。
[遮有 B59, B72, B77, kah B78][include B59, B72, B77 and B78]，攏是蛇夫座分子複合體 ê 一部份，離咱 kan-na 450 光年遠爾爾。
In 鬥做伙 ê 外形看起來 to̍h [親像是薰吹][suggests a pipe] kah 碗，所以這个暗星雲才會去予叫做 [薰吹星雲][the Pipe Nebula]。
倒爿遐有三个足光 ê 星雲鬥陣做伙 ê 所在，是恆星托兒所。
In to̍h tī 人馬座 ê 方向，離咱有 5000 光年遠。
Tī 18 世紀，天文學家 [Charles Messier kā][Charles Messier included] 其中兩个收入去伊 ê 星團星雲目錄。
M8 是這个 [三人組內底上大 ê][largest of the triplet t]，彩色 ê M20 to̍h tī 伊 ê 面頂。
上倒爿是第三个有名 ê 發射區，內底有 NGC 6559。
M20 去予塗粉帶分做兩爿，伊嘛叫做 [三叉星雲][the Trifid t]。
M8 有名 ê 外號 to̍h 叫做 [內海仔星雲][the Lagoon Nebula]。

## [POJ] Tī Gîn-hô tiong-sim ùi Lāi-hái-á seng-hûn kàu Hun-chhoe seng-hûn
Chit-ê hêng-chhiⁿ kéng-sek lāi-té ū o͘-àm ê hûn-pan kah chhái-sek ê hûn-chhái.
Chit-pak chhim-khong khoan-khoah ê iáⁿ-siōng hāⁿ kòe lán Gîn-hô-hē tiong-sim ba̍t-cha̍t ê hêng-chhiⁿ-tiûⁿ, kui-ê hoān-ûi ū chhiau-kòe saⁿ-cha̍p lia̍p goe̍h-niû hiah-nī khoah.
Chiàⁿ-pêng bū-bū ê seng-chè-thô͘-hún-hûn, tī tī jī-cha̍p sè-kí chho͘ to̍h khì hō͘ thian-bûn-ha̍k-ka E. E. Barnard kā piàn-chò bo̍k-lo̍k.
Chia ū B-gō͘-cha̍p-káu, B-chhit-cha̍p-jī, B-chhit-cha̍p-chhit, kah B-chhit-cha̍p-poeh, lóng-sī Siâ-hu-chō hun-chú-ho̍k-ha̍p-thé ê chi̍t-pō͘-hūn, lî lán kan-na sì-pah-gō͘-cha̍p kng-nî hn̄g niā-niā.
In tàu-chò-hóe ê gōa-hêng khòaⁿ--khí-lâi to̍h chhiⁿ-chhiūⁿ sī hun-chhoe kah óaⁿ, só͘-í chit-ê àm-seng-hûn chiah-ē khì hō͘ kiò-chò Hun-chhoe seng-hûn.
Tò-pêng hiah ū saⁿ-ê chiok-kng ê seng-hûn tàu-tīn chòe-hóe ê só͘-chāi, sī hêng-chhiⁿ-thok-jî-só͘.
In to̍h tī Jîn-má-chō ê hong-hiòng, lî lán ū gō͘-chheng kng-nî hn̄g.
Tī cha̍p-poeh sè-kí, thian-bûn-ha̍k-ka Charles Messier kā kî-tiong nn̄g-ê siu-ji̍p-khì i ê seng-thoân seng-hûn bo̍k-lo̍k.
M-poeh sī chi̍t-ê saⁿ-lâng-cho͘ lāi-té siōng-tōa ê, chhái-sek ê M-jī-cha̍p to̍h tī i ê bīn-téng.
Siōng tò-pêng sī tē-saⁿ-ê ū-miâ ê hoat-siā-khu, lāi-té ū NGC lio̍k-ngó͘-ngó͘-kiú.
M-jī-cha̍p khì hō͘ thô͘-hún-tòa pun-chòe nn̄g-pêng, i mā kiò-chò Sam-chhe-seng-hûn.
M-poeh ū-miâ ê gōa-hō to̍h kiò-chò Lāi-hái-á seng-hûn.

## [KIP] Tī Gîn-hô tiong-sim uì Lāi-hái-á sing-hûn kàu Hun-tshue sing-hûn
Tsit-ê hîng-tshinn kíng-sik lāi-té ū oo-àm ê hûn-pan kah tshái-sik ê hûn-tshái.
Tsit-pak tshim-khong khuan-khuah ê iánn-siōng hānn kuè lán Gîn-hô-hē tiong-sim ba̍t-tsa̍t ê hîng-tshinn-tiûnn, kui-ê huān-uî ū tshiau-kuè sann-tsa̍p lia̍p gue̍h-niû hiah-nī khuah.
Tsiànn-pîng bū-bū ê sing-tsè-thôo-hún-hûn, tī tī jī-tsa̍p sè-kí tshoo to̍h khì hōo thian-bûn-ha̍k-ka E. E. Barnard kā piàn-tsò bo̍k-lo̍k.
Tsia ū B-gōo-tsa̍p-káu, B-tshit-tsa̍p-jī, B-tshit-tsa̍p-tshit, kah B-tshit-tsa̍p-pueh, lóng-sī Siâ-hu-tsō hun-tsú-ho̍k-ha̍p-thé ê tsi̍t-pōo-hūn, lî lán kan-na sì-pah-gōo-tsa̍p kng-nî hn̄g niā-niā.
In tàu-tsò-hué ê guā-hîng khuànn-khí-lâi to̍h tshinn-tshiūnn sī hun-tshue kah uánn, sóo-í tsit-ê àm-sing-hûn tsiah-ē khì hōo kiò-tsò Hun-tshue sing-hûn.
Tò-pîng hiah ū sann-ê tsiok-kng ê sing-hûn tàu-tīn tsuè-hué ê sóo-tsāi, sī hîng-tshinn-thok-jî-sóo.
In to̍h tī Jîn-má-tsō ê hong-hiòng, lî lán ū gōo-tshing kng-nî hn̄g.
Tī tsa̍p-pueh sè-kí, thian-bûn-ha̍k-ka Charles Messier kā kî-tiong nn̄g-ê siu-ji̍p-khì i ê sing-thuân sing-hûn bo̍k-lo̍k.
M-pueh sī tsi̍t-ê sann-lâng-tsoo lāi-té siōng-tuā ê, tshái-sik ê M-jī-tsa̍p to̍h tī i ê bīn-tíng.
Siōng tò-pîng sī tē-sann-ê ū-miâ ê huat-siā-khu, lāi-té ū NGC lio̍k-ngóo-ngóo-kiú.
M-jī-tsa̍p khì hōo thôo-hún-tuà pun-tsuè nn̄g-pîng, i mā kiò-tsò Sam-tshe-sing-hûn.
M-pueh ū-miâ ê guā-hō to̍h kiò-tsò Lāi-hái-á sing-hûn.

## [English] The Central Milky Way from Lagoon to Pipe
[Dark markings and colorful clouds][Dark markings and colorful clouds] inhabit this stellar landscape.
The deep and expansive view spans more than 30 full moons across crowded star fields toward the center of our Milky Way Galaxy.
[Cataloged in][Cataloged in] the early 20th century by astronomer [E. E. Barnard][E. E. Barnard], the obscuring interstellar dust clouds seen toward the right [include B59, B72, B77 and B78][include B59, B72, B77 and B78], part of the Ophiuchus molecular cloud complex a mere 450 light-years away.
To the eye their combined shape [suggests a pipe][suggests a pipe] stem and bowl, and so the dark nebula's popular name is [the Pipe Nebula][the Pipe Nebula].
Three bright nebulae gathered on the left are stellar nurseries some 5,000 light-years distant toward the constellation Sagittarius.
In the 18th century astronomer [Charles Messier included][Charles Messier included] two of them in his catalog of bright clusters and nebulae; M8, the [largest of the triplet][largest of the triplet e], and colorful M20 just above.
The third prominent emission region includes NGC 6559 at the far left.
Itself divided by obscuring dust lanes, M20 is also known as [the Trifid][the Trifid e].
M8's popular moniker is [the Lagoon Nebula][the Lagoon Nebula].

## 詞彙學習（台語漢字/POJ/KIP/華語漢字/English）
- 【內海仔星雲】Lāi-hái-á seng-hûn/Lāi-hái-á sing-hûn/潟湖星雲/the Lagoon Nebula
- 【薰吹星雲】Hun-chhoe seng-hûn/Hun-tshue sing-hûn/煙斗星雲/the Pipe Nebula
- 【薰吹】hun-chhoe/hun-tshue/煙斗/pipe stem
- 【蛇夫座】Siâ-hu-chō/Siâ-hu-tsō/蛇夫座/Ophiuchus
- 【暗星雲】àm-seng-hûn/àm-sing-hûn/暗星雲/dark nebula
- 【人馬座】Jîn-má-chō/Jîn-má-tsō/人馬座/Sagittarius
- 【三裂星雲】Saⁿ-lih-seng-hûn/Sann-lih-sing-hûn/三裂星雲/the Trifid
- 【三叉星雲】Sam-chhe-seng-hûn/Sam-tshe-sing-hûn/三裂星雲/Trifid Nebula
- 【分子複合體】hun-chú-ho̍k-ha̍p-thé/hun-tsú-ho̍k-ha̍p-thé/分子複合體/molecular complex
- 【恆星場】hêng-chhiⁿ-tiûⁿ/hîng-tshinn-tiûnn/恆星場/star field
- 【塗粉帶】thô͘-hún-tòa/thôo-hún-tuà/灰塵帶/dust lane
- 【恆星托兒所】hêng-chhiⁿ-thok-jî-só͘/hîng-tshinn-thok-jî-sóo/恆星托兒所/stellar nursery

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Dark markings and colorful clouds]:https://www.astrobin.com/bim3bg/C/
[Cataloged in]:http://adsabs.harvard.edu/cgi-bin/bib_query?1919ApJ....49....1B
[E. E. Barnard]:https://www.pbs.org/seeinginthedark/meet-the-stargazers/in-history.html
[include B59, B72, B77 and B78]:https://www.saguaroastro.org/the-best-of-barnards-dark-nebulae/
[suggests a pipe]:https://en.wikipedia.org/wiki/The_Treachery_of_Images
[the Pipe Nebula]:https://apod.nasa.gov/apod/ap200807.html
[Charles Messier included]:https://www.nasa.gov/feature/goddard/2017/new-hubble-gallery-features-objects-from-popular-not-a-comet-messier-catalog
[largest of the triplet e]:https://apod.nasa.gov/apod/ap210426.html
[largest of the triplet t]:https://apod.tw/daily/20210426/
[the Trifid e]:https://apod.nasa.gov/apod/ap210812.html
[the Trifid t]:https://apod.tw/daily/20210812/
[the Lagoon Nebula]:https://apod.nasa.gov/apod/ap160909.html

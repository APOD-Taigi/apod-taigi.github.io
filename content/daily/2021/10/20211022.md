---
title: 彗星 kah 毛蟹星雲
date: 2021-10-22
publishdate: 2021-10-22T12:00:00+0800
tags: [Messir 1, M1, 彗星, 毛蟹, 金牛座, 毛蟹星雲, 67P, Churyumov-Gerasimenko, 67P Churyumov-Gerasimenko, 週期彗星, 彗鬚, 彗尾, 近日點, 近地點, Rosetta 彗星, 彗星 67P]
hero: https://apod.nasa.gov/apod/fap/image/2110/67P_M1_vdB47_framed1024c.jpg
summary: 這幅美麗 ê 相片是 tī 金牛座 ê 方向翕 ê，視野內底有滿天 ê 天星。你會當 tī 正爿頂懸看著一个霧霧反紅 ê 天體 Messir 1 (M1)，伊嘛叫做毛蟹星雲。
categories: [podcast]
vocals: [蔡老師]
---

{{% apod %}}

- 原始文章：[A Comet and a Crab](https://apod.nasa.gov/apod/ap211022.html)
- 影像來源 kah [版權][copyright]：[Jose Mtanous](https://mtanous.wordpress.com/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl0jstrb47gep0877rr55kekw" >}}

## [漢羅] 彗星 kah 毛蟹星雲
這幅美麗 ê 相片是 tī 金牛座 ê 方向翕 ê。
這个視野有 2 度闊，差不多是 4 粒月娘 tī 天頂 ê 闊度，視野內底有滿天 ê 天星。
你會當 tī 這幅圖 ê 正爿頂懸看著一个霧霧反紅 ê 天體 Messir 1 (M1)，[伊嘛叫做毛蟹星雲][also known as the Crab Nebula]。
M1 是 18 世紀 Charles Messier 編 ê 彼个有名 ê 星表內底，第一个天體。
是講伊本底是想欲揣彗星，毋閣星表內底一粒彗星 to̍h 無。
這是今年 10 月 11 翕 ê 影像資料，內底有一粒彗星。
倒爿下跤霧霧發青光 ê，是週期彗星 67P ê 彗鬚 kah 彗尾。
伊嘛叫做 Rosetta 彗星。
Tī 21 世紀，伊變做是 [機器人][robots from planet Earth] 上尾安息 ê 所在。
Rosetta 彗星這馬 [欲轉來][now returning t] 內太陽系。
伊會 tī 11 月 2 號掃過後一个近日點，抑就是離太陽上近 ê 所在。
這粒彗星傷暗矣，[目睭無法度直接看著][Too faint to be seen]。
後一个近地點，抑就是離地球上近 ê 所在，會 tī 11 月 12。


## [POJ] Hūi-chhiⁿ kah Mô͘-hē-seng-hûn
Chit-pak bí-lē ê siòng-phìⁿ sī tī Kim-gû-chō ê hong-hiòng hip ê.
Chit-ê sī-iá ū nn̄g-tō͘ khoah, chha-put-to sī sì-lia̍p goe̍h-niû tī thiⁿ-téng ê khoah-tō͘, sī-iá lāi-té ū móa-thiⁿ ê thiⁿ-chhiⁿ.
Lí ē-tàng tī chit-pak-tô͘ ê chiàⁿ-pêng téng-koân khòaⁿ-tio̍h chi̍t-ê bū-bū hoán-âng ê thian-thé Messir it (M-it), i mā kiò-chò Mô͘-hē-seng-hûn.
M-it sī cha̍p-poeh sè-kí Charles Messier pian ê hit-ê ū-miâ ê seng-piáu lāi-té, tē-it-ê thian-thé.
Sī-kóng i pún-tē sī siūⁿ-beh chhoe hūi-chhiⁿ, m̄-koh seng-piáu lāi-té chi̍t-lia̍p hūi-chhiⁿ to̍h bô.
Che sī kin-nî cha̍p-goe̍h cha̍p-it hip ê iáⁿ-siōng chu-liāu, lāi-té ū chi̍t-lia̍p hūi-chhiⁿ.
Tò-pêng ē-kha bū-bū hoat chhiⁿ-kng ê, sī chiu-kî-hūi-chhiⁿ la̍k-cha̍p-chhit-P ê hūi-chhiu kah hūi-bóe.
I mā kiò-chò Rosetta hūi-chhiⁿ.
Tī jī-cha̍p-it sè-kí, i piàn-chò sī ke-khì-lâng siōng-bóe an-si̍t ê só͘-chāi.
Rosetta hūi-chhiⁿ chit-má beh tńg-lâi lōe-thài-iông-hē.
I ē tī cha̍p-it goe̍h jī hō sàu-kòe āu-chi̍t-ê kīn-ji̍t-tiám, ia̍h-to̍h-sī lî Thài-iông siōng-kīn ê só͘-chāi.
Chit-lia̍p hūi-chhiⁿ siuⁿ-àm ah, ba̍k-chiu bô-hoat-tō͘ ti̍t-chiap khòaⁿ-tio̍h.
Āu-chi̍t-ê kīn-tē-tiám, ia̍h-to̍h-sī lî Tē-kiû siōng-kīn ê só͘-chāi, ē tī cha̍p-it goe̍h cha̍p-jī.

## [KIP] Huī-tshinn kah Môo-hē-sing-hûn
Tsit-pak bí-lē ê siòng-phìnn sī tī Kim-gû-tsō ê hong-hiòng hip ê.
Tsit-ê sī-iá ū nn̄g-tōo khuah, tsha-put-to sī sì-lia̍p gue̍h-niû tī thinn-tíng ê khuah-tōo, sī-iá lāi-té ū muá-thinn ê thinn-tshinn.
Lí ē-tàng tī tsit-pak-tôo ê tsiànn-pîng tíng-kuân khuànn-tio̍h tsi̍t-ê bū-bū huán-âng ê thian-thé Messir it (M-it), i mā kiò-tsò Môo-hē-sing-hûn.
M-it sī tsa̍p-pueh sè-kí Charles Messier pian ê hit-ê ū-miâ ê sing-piáu lāi-té, tē-it-ê thian-thé.
Sī-kóng i pún-tē sī siūnn-beh tshue huī-tshinn, m̄-koh sing-piáu lāi-té tsi̍t-lia̍p huī-tshinn to̍h bô.
Tse sī kin-nî tsa̍p-gue̍h tsa̍p-it hip ê iánn-siōng tsu-liāu, lāi-té ū tsi̍t-lia̍p huī-tshinn.
Tò-pîng ē-kha bū-bū huat tshinn-kng ê, sī tsiu-kî-huī-tshinn la̍k-tsa̍p-tshit-P ê huī-tshiu kah huī-bué.
I mā kiò-tsò Rosetta huī-tshinn.
Tī jī-tsa̍p-it sè-kí, i piàn-tsò sī ke-khì-lâng siōng-bué an-si̍t ê sóo-tsāi.
Rosetta huī-tshinn tsit-má beh tńg-lâi luē-thài-iông-hē.
I ē tī tsa̍p-it gue̍h jī hō sàu-kuè āu-tsi̍t-ê kīn-ji̍t-tiám, ia̍h-to̍h-sī lî Thài-iông siōng-kīn ê sóo-tsāi.
Tsit-lia̍p huī-tshinn siunn-àm ah, ba̍k-tsiu bô-huat-tōo ti̍t-tsiap khuànn-tio̍h.
Āu-tsi̍t-ê kīn-tē-tiám, ia̍h-to̍h-sī lî Tē-kiû siōng-kīn ê sóo-tsāi, ē tī tsa̍p-it gue̍h tsa̍p-jī.

## [English] A Comet and a Crab
This pretty field of view spans nearly 2 degrees or 4 full moons on the sky, filled with stars toward the constellation Taurus, the Bull.
Near top right in the frame you can spot the faint fuzzy reddish appearance of Messier 1 (M1), [also known as the Crab Nebula][also known as the Crab Nebula].
M1 is the first object in 18th century comet hunter Charles Messier's famous catalog of things which are definitely *not* comets.
Made from image data captured this October 11, there is a comet in the picture though.
At lower left lies the faint greenish coma and tail of periodic comet 67P Churyumov-Gerasimenko, also known as Rosetta's comet.
In the 21st century, it became the final resting place of [robots from planet Earth][robots from planet Earth].
Rosetta's comet is [now returning][now returning e] to the inner solar system, sweeping toward its next perihelion or closest approach to the Sun, on November 2.
[Too faint to be seen][Too faint to be seen] by eye alone, the comet's next perigee or closest approach to Earth will be November 12.

## 詞彙學習（漢羅/POJ/KIP/華文/English）
- 【金牛座】Kim-gû-chō/Kim-gû-tsō/金牛座/the constellation Taurus
- 【毛蟹星雲】Mô͘-hē-seng-hûn/Môo-hē-sing-hûn/蟹狀星雲/the Crab Nebula
- 【彗鬚】hūi-chhiu/huī-tshiu/彗髮/coma
- 【彗尾】hūi-bóe/huī-bué/彗尾/tail
- 【內太陽系】lōe thài-iông-hē/luē thài-iông-hē/內太陽系/inner solar system
- 【近日點】kīn-ji̍t-tiám/kīn-ji̍t-tiám/近日點/perihelion
- 【近地點】kīn-tē-tiám/kīn-tē-tiám/近地點/perigee
- 【週期彗星】chiu-kî hūi-chhiⁿ/tsiu-kî huī-tshinn/週期彗星/periodic comet
- 【視野】sī-iá/sī-iá/視野/field of view
- 【星表】seng-piáu/seng-piáu/星表/catalog


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[also known as the Crab Nebula]:https://www.nasa.gov/feature/goddard/2017/messier-1-the-crab-nebula
[robots from planet Earth]:https://solarsystem.nasa.gov/missions/rosetta-philae/in-depth/
[now returning e]:https://apod.nasa.gov/apod/ap210910.html
[now returning t]:https://apod.tw/daily/20210910/
[Too faint to be seen]:https://theskylive.com/67p-info

---
title: 英仙座 ê 雙星團
date: 2021-10-08
publishdate: 2021-10-08T12:00:00+0800
tags: [NGC 884, NGC 869, 英仙座, 雙星團, 開放星團, 英仙座 h, 英仙座 χ, 英仙座 Chi, 英仙座 η, 繞射, 恆星形成區]
hero: https://apod.nasa.gov/apod/fap/image/2110/doubleclustergroves1024.jpg
summary: 這个 tī 北方英仙座 ê 美麗星場有 3 粒月娘遐爾闊（1.5 度闊）。內底有足有名 ê 開放星團，英仙座 η kah χ。
categories: [podcast]
vocals: [阿錕]
---

{{% apod %}}

- 原始文章：[The Double Cluster in Perseus](https://apod.nasa.gov/apod/ap211008.html)
- 影像來源 kah [版權][copyright]：[Jack Groves](https://www.instagram.com/astrojackmn)
- 來參加全球月娘暗會：閣有 APOD 上讚 ê 月娘相片：[台灣時間 10 月 10 號拜六透早 6:00 - 9:00](https://nightsky.jpl.nasa.gov/event-view.cfm?Event_ID=117247)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckv6x3pcw0d7f08077tsht14l" >}}

## [漢羅] 英仙座 ê 雙星團
這个 tī 北方 [英仙座][Perseus] ê 美麗星場有 3 粒月娘遐爾闊（1.5 度闊）。
內底有足有名 ê [一對開放星團][pair of open star clusters]，英仙座 η kah χ。
In 嘛去予編做 [NGC 869 (頂懸) kah NGC 884][NGC 869 (top) and NGC 884]。
兩个星團攏是 tī 7000 光年遠 ê 所在，內底攏有比太陽較少年、較高溫 ê 恆星。
兩个星團互相離幾若百光年遠爾爾。
[按照][based on] 內底 [逐粒恆星][individual stars] ê 年歲來看，兩个星團攏是 1300 歲，表示講 in 是仝一个 [恆星形成區][star-forming region] ê 產物。
雙星團若是 tī [較暗 ê 所在][dark locations]，用目睭 to̍h 看有，所以一直攏是 [雙筒望遠鏡愛看 ê][sight in binoculars] 目標。
這張充滿活力 ê 望遠鏡景色，是用幾若條 gih-tah ê 弦 tī 彩色恆星影像面頂，產生 [繞射光點][diffraction spikes]。

## [POJ] Eng-sian-chō ê Siang-seng-thoân
Chit-ê tī pak-hong Eng-sian-chō ê bí-lē seng-tiûⁿ ū saⁿ-lia̍p goe̍h-niû hiah-nī khoah (it-tiám-gō͘ tō͘ khoah).
Lāi-té ū chiok ū-miâ ê chit-tùi khai-hòng-seng-thoân, Eng-sian-chō è-thà kah khai.
In mā khì hō͘ pian-chò NGC pat-lio̍k-kiú (téng-koân) kah NGC pa̍t-pa̍t-sù.
Nn̄g-ê seng-tiûⁿ lóng-sī tī chhit-chheng kng-nî hn̄g ê só͘-chāi, lāi-té lóng-ū pí Thài-iông khah siàu-liân, khah ko-un ê hêng-chhiⁿ.
Nn̄g-ê seng-tiûⁿ hō͘-siong lî kúi-ā-pah kng-nî hn̄g niā-niā.
Àn-chiàu lāi-té ta̍k-lia̍p hêng-chhiⁿ ê nî-hòe lâi-khòaⁿ, nn̄g-ê seng-thoân lóng-sī chi̍t-chheng-saⁿ-pah hòe, piáu-sī-kóng in sī kâng-chi̍t-ê hêng-chhiⁿ-hêng-sêng-khu ê sán-bu̍t.
Siang-seng-thoân nā-sī tī khah-àm ê só͘-chāi, iōng ba̍k-chiu to̍h khòaⁿ-ū, só͘-í it-ti̍t lóng-sī siang-tâng-bōng-oán-kiàⁿ ài khòaⁿ ê bo̍k-piau.
Chit-tiuⁿ chhiong-boán oa̍h-le̍k ê bōng-oán-kiàⁿ kéng-sek, sī iōng kúi-ā-tiâu gih-tah ê hiân tī chhái-sek hêng-chhiⁿ iáⁿ-siōng bīn-téng, sán-seng jiàu-siā kng-tiám.

## [KIP] Ing-sian-tsō ê Siang-sing-thuân
Tsit-ê tī pak-hong Ing-sian-tsō ê bí-lē sing-tiûnn ū sann-lia̍p gue̍h-niû hiah-nī khuah (it-tiám-gōo tōo khuah).
Lāi-té ū tsiok ū-miâ ê tsit-tuì khai-hòng-sing-thuân, Ing-sian-tsō è-thà kah khai.
In mā khì hōo pian-tsò NGC pat-lio̍k-kiú (tíng-kuân) kah NGC pa̍t-pa̍t-sù.
Nn̄g-ê sing-tiûnn lóng-sī tī tshit-tshing kng-nî hn̄g ê sóo-tsāi, lāi-té lóng-ū pí Thài-iông khah siàu-liân, khah ko-un ê hîng-tshinn.
Nn̄g-ê sing-tiûnn hōo-siong lî kuí-ā-pah kng-nî hn̄g niā-niā.
Àn-tsiàu lāi-té ta̍k-lia̍p hîng-tshinn ê nî-huè lâi-khuànn, nn̄g-ê sing-thuân lóng-sī tsi̍t-tshing-sann-pah huè, piáu-sī-kóng in sī kâng-tsi̍t-ê hîng-tshinn-hîng-sîng-khu ê sán-bu̍t.
Siang-sing-thuân nā-sī tī khah-àm ê sóo-tsāi, iōng ba̍k-tsiu to̍h khuànn-ū, sóo-í it-ti̍t lóng-sī siang-tâng-bōng-uán-kiànn ài khuànn ê bo̍k-piau.
Tsit-tiunn tshiong-buán ua̍h-li̍k ê bōng-uán-kiànn kíng-sik, sī iōng kuí-ā-tiâu gih-tah ê hiân tī tshái-sik hîng-tshinn iánn-siōng bīn-tíng, sán-sing jiàu-siā kng-tiám.

## [English] The Double Cluster in Perseus
This pretty starfield spans about three full moons (1.5 degrees) across the heroic northern constellation of [Perseus][Perseus].
It holds the famous [pair of open star clusters][pair of open star clusters], h and Chi Persei.
Also cataloged as [NGC 869 (top) and NGC 884][NGC 869 (top) and NGC 884], both clusters are about 7,000 light-years away and contain stars much younger and hotter than the Sun.
Separated by only a few hundred light-years, the clusters are both 13 million years young [based on][based on] the ages of their [individual stars][individual stars], evidence that they were likely a product of the same [star-forming region][star-forming region].
Always a rewarding [sight in binoculars][sight in binoculars], the Double Cluster is even visible to the unaided eye from [dark locations][dark locations].
But a shroud of guitar strings was used to produced [diffraction spikes][diffraction spikes] on the colorful stars imaged in this vibrant telescopic view.

## 詞彙學習（漢羅/POJ/KIP/華文/English）
- 【英仙座】Eng-sian-chō/Ing-sian-tsō/英仙座/Perseus
- 【英仙座 χ】Eng-sian-chō khai/Ing-sian-tsō khai/英仙座 χ/Chi Perseus
- 【英仙座 η】Eng-sian-chō è-thà/Ing-sian-tsō è-thà/英仙座 η/h Perseus
- 【雙星團】Siang-seng-thoân/Siang-sing-thuân/雙星團/the double cluster
- 【星場】seng-tiûⁿ/sing-tiûnn/星場/starfield
- 【gih-tah】gih-tah/gih-tah/吉他/guitar
- 【弦】hiân/hiân/弦/string
- 【繞射】jiàu-siā/jiàu-siā/繞射/diffraction
- 【恆星形成區】hêng-chhiⁿ-hêng-sêng-khu/hîng-tshinn-hîng-sîng-khu/恆星形成區/star-forming region


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Perseus]:http://en.wikipedia.org/wiki/Perseus_constellation
[pair of open star clusters]:https://www.nasa.gov/feature/goddard/caldwell-14
[NGC 869 (top) and NGC 884]:http://www.messier.seds.org/xtra/ngc/n0869.html
[based on]:http://arxiv.org/abs/astro-ph/0205130
[individual stars]:http://www.messier.seds.org/open.html
[star-forming region]:https://apod.nasa.gov/apod/ap080928.html
[sight in binoculars]:http://10minuteastronomy.wordpress.com/2009/11/21/mission-11-cassiopeia-and-the-double-cluster/
[dark locations]:https://apod.nasa.gov/apod/ap060413.html
[diffraction spikes]:https://en.wikipedia.org/wiki/Diffraction_spike

---
title: Juno 太空船 飛過 木衛 Ganymede kah 木星
date: 2021-10-11
publishdate: 2021-10-11T12:00:00+0800
tags: [Juno 太空船, 木衛 Ganymede, 木星, 捲踅雲, 真珠袚鍊, 木衛 Europa, Ganymede, Europa, 枋塊徙動]
hero: https://www.youtube.com/watch?v=CC7OJ7gFLvE
summary: 飛過太陽系上大粒衛星毋知是啥款？Tī 六月 ê 時陣，Juno 機器人太空船飛過木星 ê 大粒衛星 Ganymede。
---

{{% apod %}}

- 原始文章：[Juno Flyby of Ganymede and Jupiter](https://apod.nasa.gov/apod/ap211011.html)
- 影片提供：影像：[NASA](http://www.nasa.gov/), [JPL-Caltech](http://www.jpl.nasa.gov/), [SWRI](https://www.swri.org/), [MSSS](http://www.msss.com/);動畫：[Koji Kuramura](http://www.fightforspace.com/team/koji-kuramura/), [Gerald Eichstädt](https://solarsystem.nasa.gov/people/400/gerald-eichstadt/), Mike Stetson; 音樂：[Vangelis](https://en.wikipedia.org/wiki/Vangelis)
- 台文翻譯：[An-Li Tsai][An-Li Tsai] ([NCU][NCU])

## [漢羅] Juno 太空船 飛過 木衛 Ganymede kah 木星
飛過 [太陽系][Solar System] [上大粒衛星][largest moon] 毋知是啥款？
Tī 六月 ê 時陣，[Juno 機器人太空船][Juno spacecraft] 飛過 [木星][Jupiter] ê 大粒衛星 [Ganymede][Ganymede]。
彼陣翕 ê 幾若張相片，已經數位化，用來建構飛過 Ganymede ê 詳細資料矣。
[這支影片][featured video] 開始 ê 時陣，Juno 太空船衝 tùi 這粒 2000 公里闊 ê 衛星。
伊 ê 表面看起來 kan-na 兩款色調，面頂攏是溝仔 kah 隕石坑，是一个結冰 ê 外星世界。
這寡 [溝仔][grooves] 可能是衛星地表 ê 枋塊徙動造成 ê，隕石坑應該是 [較猛 ê 衝擊][violent impacts] 造成ê。
Juno 太空船繼續踅木星，嘛完成第 34 擺 ùi 木星雲 ê [面頂飛過][close pass]。
這个 [數位建構 ê 影片][digitally-constructed video] 展示講，木星 ê 北部有足濟 [捲踅雲][swirling clouds]，中部有彩色踅木星 ê [暗區 kah 光帶][zones and bands]，閣有「真珠袚鍊」面頂幾若个白卵形 ê 雲，南部有閣較濟 捲踅雲。
明年 9 月，Juno 太空船計畫欲飛倚木星另外一粒大衛星：Europa。

## [POJ] Juno thài-khong-chûn poe-kòe Bo̍k-ūi Ganymede kah Bo̍k-chhiⁿ
Poe-kòe Thài-iông-hē siōng tōa-lia̍p ūi-chhiⁿ m̄-chai sī siáⁿ-khoán?
Tī la̍k goe̍h ê sî-chūn, Juno ke-khì-lâng thài-khong-chûn poe-kòe Bo̍k-chhiⁿ ê tōa-lia̍p ūi-chhiⁿ Ganymede.
Hit-chūn hip ê kúi-ā-tiuⁿ siòng-phìⁿ, í-keng só͘-ūi-hòa, iōng-lâi kiàn-kò͘ poe-kòe Ganymede ê siông-sè chu-liāu ah.
Chit-ki iáⁿ-phìⁿ khai-sí ê sî-chūn, Juno thài-khong-chûn chhiong tùi chit-lia̍p nn̄g-chheng kong-lí khoah ê ūi-chhiⁿ.
I ê piáu-bīn khòaⁿ--khí-lâi kan-na nn̄g-khoán sek-tiāu, bīn-téng lóng-sī kau-á kah ún-se̍k-kheⁿ, sī chi̍t-ê kiat-peng ê gōa-seng-sè-kài.
Chit-kóa kau-á khó-lêng sī ūi-chhiⁿ tē-piáu ê pang-tè sóa-tāng chō-sêng ê, ún-se̍k-kheⁿ eng-kai sī khah-béng ê chhiong-kek chō-sêng ê.
Juno thài-khong-chûn kè-sio̍k se̍h Bo̍k-chhiⁿ, mā oân-sêng tē saⁿ-cha̍p-sì pái ùi Bo̍k-chhiⁿ-hûn ê bīn-téng poe-kòe.
Chit-ê só͘-ūi kiàn-kò͘ ê iáⁿ-phìⁿ tián-sī kóng, Bo̍k-chhiⁿ pak-pō͘ ū chiok-chōe kńg-se̍h-hûn, tiong-pō͘ ū chhái-sek se̍h Bo̍k-chhiⁿ ê àm-tòa kah kng-khu, koh-ū "Chin-chu-phoa̍h-liān" bīn-téng kúi-ā-ê phe-nn̄g-hêng ê hûn, lâm-pō͘ ū koh-khah chōe kńg-se̍h-hûn.
Môa-nî kàu goe̍h, Juno thài-khong-chûn kè-ōe beh poe-óa Bo̍k-chhiⁿ lēng-gōa chi̍t-lia̍p tōa-ūi-chhiⁿ: Europa.

## [KIP] Juno thài-khong-tsûn pue-kuè Bo̍k-uī Ganymede kah Bo̍k-tshinn
Pue-kuè Thài-iông-hē siōng tuā-lia̍p uī-tshinn m̄-tsai sī siánn-khuán?
Tī la̍k gue̍h ê sî-tsūn, Juno ke-khì-lâng thài-khong-tsûn pue-kuè Bo̍k-tshinn ê tuā-lia̍p uī-tshinn Ganymede.
Hit-tsūn hip ê kuí-ā-tiunn siòng-phìnn, í-king sóo-uī-huà, iōng-lâi kiàn-kòo pue-kuè Ganymede ê siông-sè tsu-liāu ah.
Tsit-ki iánn-phìnn khai-sí ê sî-tsūn, Juno thài-khong-tsûn tshiong tuì tsit-lia̍p nn̄g-tshing kong-lí khuah ê uī-tshinn.
I ê piáu-bīn khuànn-khí-lâi kan-na nn̄g-khuán sik-tiāu, bīn-tíng lóng-sī kau-á kah ún-si̍k-khenn, sī tsi̍t-ê kiat-ping ê guā-sing-sè-kài.
Tsit-kuá kau-á khó-lîng sī uī-tshinn tē-piáu ê pang-tè suá-tāng tsō-sîng ê, ún-si̍k-khenn ing-kai sī khah-bíng ê tshiong-kik tsō-sîng ê.
Juno thài-khong-tsûn kè-sio̍k se̍h Bo̍k-tshinn, mā uân-sîng tē sann-tsa̍p-sì pái uì Bo̍k-tshinn-hûn ê bīn-tíng pue-kuè.
Tsit-ê sóo-uī kiàn-kòo ê iánn-phìnn tián-sī kóng, Bo̍k-tshinn pak-pōo ū tsiok-tsuē kńg-se̍h-hûn, tiong-pōo ū tshái-sik se̍h Bo̍k-tshinn ê àm-tuà kah kng-khu, koh-ū "Tsin-tsu-phua̍h-liān" bīn-tíng kuí-ā-ê phe-nn̄g-hîng ê hûn, lâm-pōo ū koh-khah tsuē kńg-se̍h-hûn.
Muâ-nî kàu gue̍h, Juno thài-khong-tsûn kè-uē beh pue-uá Bo̍k-tshinn līng-guā tsi̍t-lia̍p tuā-uī-tshinn: Europa.

## [English] Juno Flyby of Ganymede and Jupiter
What would it be like to fly over the [largest moon][largest moon] in the [Solar System][Solar System]?
In June, the robotic [Juno spacecraft][Juno spacecraft] flew past [Jupiter][Jupiter]'s huge moon [Ganymede][Ganymede] and took images that have been digitally constructed into a detailed flyby.
As the [featured video][featured video] begins, Juno swoops over the two-toned surface of the 2,000-km wide moon, revealing an icy alien landscape filled with grooves and craters.
The [grooves][grooves] are likely caused by shifting surface plates, while the craters are caused by [violent impacts][violent impacts].
Continuing on in its obit, Juno then performed it's 34th [close pass][close pass] over Jupiter's clouds.
The [digitally-constructed video][digitally-constructed video] shows numerous [swirling clouds][swirling clouds] in the north, colorful planet-circling [zones and bands][zones and bands] across the middle -- featuring several [white-oval cloud][white-oval cloud]s from the [String of Pearls][String of Pearls], and finally more [swirling][swirling] clouds in the south.
Next September, Juno is [scheduled][scheduled] to make a close pass over another of Jupiter's large moons: [Europa][Europa].

## 詞彙學習（台語漢字/POJ/KIP/華語漢字/English）
- 【外星】gōa-seng/guā-sing/外星/alien
- 【真珠袚鍊】chin-chu-phoa̍h-liān/tsin-tsu-phua̍h-liān/珍珠項鍊/the String of Pearls
- 【捲踅雲】kńg-se̍h-hûn/kńg-se̍h-hûn/旋渦雲/swirling cloud
- 【光區】kng-khu/kng-khu/區/zones
- 【暗帶】àm-tòa/àm-tuà/帶/bands

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[largest moon]:https://solarsystem.nasa.gov/moons/jupiter-moons/ganymede/in-depth/
[Solar System]:https://solarsystem.nasa.gov/solar-system/our-solar-system/in-depth/
[Juno spacecraft]:https://www.jpl.nasa.gov/missions/juno
[Jupiter]:https://solarsystem.nasa.gov/planets/jupiter/in-depth/
[Ganymede]:https://en.wikipedia.org/wiki/Ganymede_(moon)
[featured video]:https://www.youtube.com/watch?v=CC7OJ7gFLvE
[grooves]:https://apod.nasa.gov/apod/ap960711.html
[violent impacts]:https://apod.nasa.gov/apod/ap010428.html
[close pass]:https://apod.nasa.gov/apod/ap190908.html
[digitally-constructed video]:https://www.missionjuno.swri.edu/media-gallery/junos-10th-launch-anniversary?show=fig_610b07d5f5b97167311ead97&m=610b07d5f5b97167311ead97
[swirling clouds]:https://apod.nasa.gov/apod/ap171128.html
[zones and bands]:https://en.wikipedia.org/wiki/Atmosphere_of_Jupiter#/media/File:Jupiter_cloud_bands.svg
[white-oval cloud]:https://apod.nasa.gov/apod/ap170228.html
[String of Pearls]:https://astronomynow.com/2017/06/26/jupiters-string-of-pearls/
[swirling]:https://thumbs.dreamstime.com/b/two-cats-yin-yang-hug-sleep-friendship-love-126599120.jpg
[scheduled]:https://en.wikipedia.org/wiki/Juno_(spacecraft)#Timeline
[Europa]:https://apod.nasa.gov/apod/ap160927.html

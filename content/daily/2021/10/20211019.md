---
title: Palomar 6：球形星團
date: 2021-10-19
publishdate: 2021-10-19T12:00:00+0800
tags: [Palomar 6, 球形星團, 銀河, 銀河系, 核球, 哈伯太空望遠鏡]
hero: https://apod.nasa.gov/apod/fap/image/2110/Palomar6_Hubble_960.jpg
summary: 這粒恆星大球是按怎來 ê？Palomar 6 是 咱銀河系留落來 ê 200 个球形星團 ê 其中一个。這款球形恆星球是比咱 ê 太陽閣較老，嘛比咱銀河系內底大部份恆星閣較老。
categories: [podcast]
vocals: [阿錕]
---

{{% apod %}}

- 原始文章：[Palomar 6: Globular Star Cluster](https://apod.nasa.gov/apod/ap211019.html)
- 影像來源：[ESA](https://www.esa.int/)/[Hubble](https://esahubble.org/) kah [NASA](https://www.nasa.gov/), R. Cohen
- 台文翻譯：[An-Li Tsai][An-Li Tsai] ([NCU][NCU])

{{< podcast "ckvjqot3v0a3d098488pqqhtn" >}}

## [漢羅] Palomar 6：球形星團
這粒恆星大球是按怎來 ê？
[Palomar 6][Palomar 6 1] 是 [咱銀河系][our Milky Way Galaxy] 留落來 ê 200 个 [球形星團][globular cluster] ê 其中一个。
這款球形恆星球是比 [咱 ê 太陽][our Sun] 閣較老，嘛比咱 [銀河盤][galaxy's disk] 內底大部份恆星閣較老。
Palomar 6 差不多是 125 億歲遐爾老，老甲 kah 咱 ê 宇宙欲平老，嘛 [限制][and so constrains] [規个宇宙][entire universe]  ê 年歲。
[Palomar 6][Palomar 6 2] 內底有 50 萬粒恆星，離咱有 2 萬 5 千 [光年][light years] 遠，毋閣離咱 [銀河中心][galaxy's center] 袂蓋遠。
這个距離 tùi [這張清楚][this sharp image] ê [哈伯太空望遠鏡][Hubble Space Telescope] 影像來講，差不多是 15 光年闊。
經過 [足濟研究][much study]，嘛包括用哈伯影像了後，這馬有一个 [kah 源頭有關 ê chhōa-頭假說][leading origin hypothesis] 是講，Palomar 6 是 ùi 踅 [銀河中央][Milky Way's center] ê [核球][central bulge] 內底 ê 恆星產生 koh 留到這馬 ê，毋是 ùi 較遠 ê [銀暈][galactic halo] 來 ê。
是講咱這馬揣著 ê 其他 [球形星團][globular clusters]，大部份攏是 ùi 銀暈來 ê。

## [POJ] Palomar la̍k: Kiû-hêng-seng-thoân
Chit-lia̍p hêng-chhiⁿ tōa-kiû sī án-ná lâi ê?
Palomar la̍k sī lán Gîn-hô-hē lâu--lo̍h-lâi ê nn̄g-pah ê kiû-hêng-seng-thoân ê kî-tiong chi̍t-ê.
Chit-khoán kiû-hêng hêng-chhiⁿ-kiû sī pí lán ê Thài-iông koh-khah lāu, mā pí lán gîn-hô-pôaⁿ lāi-té tōa-pō͘-hūn hêng-chhiⁿ koh-khah lāu.
Palomar la̍k chha-put-to sī chi̍t-pah-jī-cha̍p-gō͘-ek hòe hiah-nī lāu, lāu-kah kah lán ê ú-tiū beh pêⁿ-lāu, mā hān-chè kui-ê ú-tiū ê nî-hòe.
Palomar la̍k lāi-té ū gō͘-cha̍p-bān lia̍p hêng-chhiⁿ, lî lán ū nn̄g-bān-gō͘-chheng kng-nî hn̄g, m̄-koh lî lán Gîn-hô tiong-sim bōe kài hn̄g.
Chit-ê kū-lî tùi chit-tiuⁿ chheng-chhó͘ ê Ha-peh-thài-khong-bōng-oán-kiàⁿ iáⁿ-siōng lâi-kóng, chha-put-to sī cha̍p-gō͘ kng-nî khoah.
Keng-kòe chiok-chōe gián-kiù, mā pau-koat iōng Ha-peh-iáⁿ-siōng liáu-āu, chit-má ū chi̍t-ê kah goân-thâu ū-koan ê chhōa-thâu ká-soat sī-kóng, Palomar la̍k sī ùi se̍h Gîn-hô tiong-ng ê he̍k-kiû lāi-té ê hêng-chhiⁿ sán-seng koh lāu-kàu chit-má ê, m̄-sī ùi khah-hn̄g ê Gîn-n̄g lâi ê.
Sī-kóng lán chit-má chhōe-tio̍h ê kî-tha kiû-hêng-seng-thoân, tōa-pō͘-hūn lóng-sī ùi Gîn-n̄g lâi ê.

## [KIP] Palomar la̍k: Kiû-hîng-sing-thuân
Tsit-lia̍p hîng-tshinn tuā-kiû sī án-ná lâi ê?
Palomar la̍k sī lán Gîn-hô-hē lâu--lo̍h-lâi ê nn̄g-pah ê kiû-hîng-sing-thuân ê kî-tiong tsi̍t-ê.
Tsit-khuán kiû-hîng hîng-tshinn-kiû sī pí lán ê Thài-iông koh-khah lāu, mā pí lán gîn-hô-puânn lāi-té tuā-pōo-hūn hîng-tshinn koh-khah lāu.
Palomar la̍k tsha-put-to sī tsi̍t-pah-jī-tsa̍p-gōo-ik huè hiah-nī lāu, lāu-kah kah lán ê ú-tiū beh pênn-lāu, mā hān-tsè kui-ê ú-tiū ê nî-huè.
Palomar la̍k lāi-té ū gōo-tsa̍p-bān lia̍p hîng-tshinn, lî lán ū nn̄g-bān-gōo-tshing kng-nî hn̄g, m̄-koh lî lán Gîn-hô tiong-sim buē kài hn̄g.
Tsit-ê kū-lî tuì tsit-tiunn tshing-tshóo ê Ha-peh-thài-khong-bōng-uán-kiànn iánn-siōng lâi-kóng, tsha-put-to sī tsa̍p-gōo kng-nî khuah.
King-kuè tsiok-tsuē gián-kiù, mā pau-kuat iōng Ha-peh-iánn-siōng liáu-āu, tsit-má ū tsi̍t-ê kah guân-thâu ū-kuan ê tshuā-thâu ká-suat sī-kóng, Palomar la̍k sī uì se̍h Gîn-hô tiong-ng ê hi̍k-kiû lāi-té ê hîng-tshinn sán-sing koh lāu-kàu tsit-má ê, m̄-sī uì khah-hn̄g ê Gîn-n̄g lâi ê.
Sī-kóng lán tsit-má tshuē-tio̍h ê kî-tha kiû-hîng-sing-thuân, tuā-pōo-hūn lóng-sī uì Gîn-n̄g lâi ê.

## [English] Palomar 6: Globular Star Cluster
Where did this big ball of stars come from?
[Palomar 6][Palomar 6 1] is one of about 200 [globular cluster][globular cluster]s of stars that survive in [our Milky Way Galaxy][our Milky Way Galaxy].
These spherical star-balls are older than [our Sun][our Sun] as well as older than most stars that orbit in our [galaxy's disk][galaxy's disk].
Palomar 6 itself is estimated to be about 12.5 billion years old, so old that it is close to -- [and so constrains][and so constrains] -- the age of the [entire universe][entire universe].
Containing about 500,000 stars, [Palomar 6][Palomar 6 2] lies about 25,000 [light years][light years] away, but not very far from our [galaxy's center][galaxy's center].
At that distance, [this sharp image][this sharp image] from the [Hubble Space Telescope][Hubble Space Telescope] spans about 15 light-years.
After [much study][much study] including images from Hubble, a [leading origin hypothesis][leading origin hypothesis] is that Palomar 6 was created -- and survives today -- in the [central bulge][central bulge] of stars that surround the [Milky Way's center][Milky Way's center], not in the distant [galactic halo][galactic halo] where most other [globular clusters][globular clusters] are now found.

## 詞彙學習（漢羅/POJ/KIP/華語/English）
- 【球形星團】kiû-hêng-seng-thoân/kiû-hîng-sing-thuân/球狀星團/globular cluster
- 【核球】he̍k-kiû/hi̍k-kiû/核球/galacti bulge
- 【銀暈】gîn-n̄g/gîn-n̄g/銀暈/halo
- 【銀河盤】Gîn-hô-pôaⁿ/Gîn-hô-puânn/銀河盤/Galactic disk
- 【哈伯太空望遠鏡】Ha-peh-thài-khong-bōng-oán-kiàⁿ/Ha-peh-thài-khong-bōng-uán-kiànn/哈伯太空望遠鏡/Hubble Space Telescope
- 【假說】ká-soat/ká-suat/假說/hypothesis

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[Palomar 6 1]:https://en.wikipedia.org/wiki/Palomar_6
[globular cluster]:https://en.wikipedia.org/wiki/Globular_cluster
[our Milky Way Galaxy]:https://imagine.gsfc.nasa.gov/science/objects/milkyway1.html
[our Sun]:https://solarsystem.nasa.gov/solar-system/sun/overview/
[galaxy's disk]:https://astronomy.swin.edu.au/cosmos/d/Disk+Galaxies
[and so constrains]:https://wmap.gsfc.nasa.gov/universe/uni_age.html
[entire universe]:https://science.nasa.gov/science-news/science-at-nasa/2013/21mar_cmb
[Palomar 6 2]:https://ui.adsabs.harvard.edu/abs/2021arXiv210904483S/abstract
[light years]:https://spaceplace.nasa.gov/light-year/en/
[galaxy's center]:https://apod.nasa.gov/apod/ap180729.html
[this sharp image]:https://esahubble.org/images/potw2138a/
[Hubble Space Telescope]:https://www.nasa.gov/mission_pages/hubble/about
[much study]:https://i.ytimg.com/vi/5sjKUrBsaIE/hqdefault.jpg
[leading origin hypothesis]:https://arxiv.org/pdf/2109.04483.pdf
[central bulge]:https://en.wikipedia.org/wiki/Galactic_bulge
[Milky Way's center]:https://apod.nasa.gov/apod/ap190708.html
[galactic halo]:https://en.wikipedia.org/wiki/Stellar_halo
[globular clusters]:https://apod.nasa.gov/apod/ap190324.html

---
title: Rorschach 墨跡 ê 極光
date: 2021-10-30
publishdate: 2021-10-30T12:00:00+0800
tags: [Rorschach 墨跡, 極光, 北極光, 地磁風暴, 地磁, 高緯度, 萬聖節]
hero: https://apod.nasa.gov/apod/fap/image/2110/GS_20210917_Handol_5651_Pan.jpg
summary: 你若是 kā 這張看做怪物 ê 面，千萬毋通驚惶！ 這只是幻想性錯覺，一般人 ê 經驗攏是 ùi 光 kah 影 ê 花樣看著人 ê 面。
categories: [podcast]
vocals: [阿錕]
---

{{% apod %}}

- 原始文章：[A Rorschach Aurora](https://apod.nasa.gov/apod/ap211030.html)
- 影像來源 kah [版權][copyright]：[Göran Strand](https://astrofotografen.se/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckw6mme5x4x4c0b87t2xsk6h5" >}}

## [漢羅] Rorschach 墨跡 ê 極光
你若是 kā 這張看做怪物 ê 面，千萬毋通驚惶！
[這只是幻想性錯覺][It's only pareidolia]，一般人 ê 經驗攏是 ùi 光 kah 影 ê 花樣看著人 ê 面。
實際上，這个使人震撼 ê 視覺影像，是 [北極光][Northern Lights] ê 180 度全景影像，是用數位方式產生 ê 鏡像，to̍h 親像是 kā 有墨水 ê 紙 對拗仝款。
用來產生這張圖 ê 原始畫面，是 tī 9 月一个暗暝，踮 瑞典 Jamtland 一个迒過水沖 ê 吊橋中央翕 ê。
因為 [最近太陽活動][recent solar activity] 引起地磁風暴 ê 關係，煞落來幾若工，極光真有可能 tī 地球高緯度 ê 所在變足活潑 ê。
毋閣明仔暗你若是 tī [恁厝邊隔壁遐][your own neighborhood] 看著怪物 ê 面，應該是去拄著萬聖節啦！

## [POJ] Rorschach ba̍k-jiah ê Ke̍k-kng
Lí nā-sī kā chit-tiuⁿ khòaⁿ-chò koài-bu̍t ê bīn, chhian-bān m̄-thang kiaⁿ-hiâⁿ!
Che chí-sī hoàn-sióng-sèng chhò-kak, it-poaⁿ-lâng ê keng-giām lóng-sī ùi kng kah iáⁿ ê hoe-iūⁿ khòaⁿ-tio̍h lâng ê bīn.
Si̍t-chè-siōng, chit-ê sú-lâng chìn-hām ê sī-kak iáⁿ-siōng, sī pak-ke̍k-kng ê chi̍t-pah-peh-cha̍p tō͘ choân-kéng iáⁿ-siōng, sī iōng só͘-ūi hong-sek sán-seng ê kiàⁿ-siōng, to̍h chhiⁿ-chhiūⁿ sī kā ū ba̍k-chúi ê chóa tùi-áu kāng-khoán.
Iōng-lâi sán-seng chit-tiuⁿ tô͘ ê goân-sú ōe-bīn, sī tī káu goe̍h chi̍t-ê àm-mî, tiám Sūi-tián Jamtland chi̍t-ê hāⁿ-kòe chúi-chhiâng ê tiàu-kiô tiong-ng hip ê.
In-ūi chòe-kīn Thài-iông oa̍h-tāng ìn-kì tē-chû hong-pō ê koan-hē, soa̍h-lo̍h-lâi kúi-ā-kang, ke̍k-kng chin ū khó-lêng tī Tē-kiû ko-hūi-tō͘ ê só͘-chāi piàn chiok oa̍h-phoat ê.
M̄-koh miâ-á-àm lí nā-sī tī lín chhù-piⁿ-keh-piah hiah khòaⁿ-tio̍h koài-bu̍t ê bīn, èng-kai sī khì tú-tio̍h Bān-sèng-cheh la̍h!

## [KIP] Rorschach ba̍k-jiah ê Ki̍k-kng
Lí nā-sī kā tsit-tiunn khuànn-tsò kuài-bu̍t ê bīn, tshian-bān m̄-thang kiann-hiânn!
Tse tsí-sī huàn-sióng-sìng tshò-kak, it-puann-lâng ê king-giām lóng-sī uì kng kah iánn ê hue-iūnn khuànn-tio̍h lâng ê bīn.
Si̍t-tsè-siōng, tsit-ê sú-lâng tsìn-hām ê sī-kak iánn-siōng, sī pak-ki̍k-kng ê tsi̍t-pah-peh-tsa̍p tōo tsuân-kíng iánn-siōng, sī iōng sóo-uī hong-sik sán-sing ê kiànn-siōng, to̍h tshinn-tshiūnn sī kā ū ba̍k-tsuí ê tsuá tuì-áu kāng-khuán.
Iōng-lâi sán-sing tsit-tiunn tôo ê guân-sú uē-bīn, sī tī káu gue̍h tsi̍t-ê àm-mî, tiám Suī-tián Jamtland tsi̍t-ê hānn-kuè tsuí-tshiâng ê tiàu-kiô tiong-ng hip ê.
In-uī tsuè-kīn Thài-iông ua̍h-tāng ìn-kì tē-tsû hong-pō ê kuan-hē, sua̍h-lo̍h-lâi kuí-ā-kang, ki̍k-kng tsin ū khó-lîng tī Tē-kiû ko-huī-tōo ê sóo-tsāi piàn tsiok ua̍h-phuat ê.
M̄-koh miâ-á-àm lí nā-sī tī lín tshù-pinn-keh-piah hiah khuànn-tio̍h kuài-bu̍t ê bīn, ìng-kai sī khì tú-tio̍h Bān-sìng-tseh la̍h!


## [English] A Rorschach Aurora

If you see this as a monster's face, don't panic.
[It's only pareidolia][It's only pareidolia], often experienced as the tendency to see faces in patterns of light and shadow.
In fact, the startling visual scene is actually a 180 degree panorama of [Northern Lights][Northern Lights], digitally mirrored like inkblots on a folded piece of paper.
Frames used to construct it were captured on a September night from the middle of a waterfall-crossing suspension bridge in Jamtland, Sweden.
With geomagnetic storms triggered by [recent solar activity][recent solar activity], auroral displays could be very active at planet Earth's high latitudes in the coming days.
But if you see a monster's face in [your own neighborhood][your own neighborhood] tomorrow night, it might just be Halloween.

## 詞彙學習

|漢羅|POJ|KIP|華語|English|
|-|-|-|-|-|
|墨跡|ba̍k-jiah|ba̍k-jiah|墨跡|inkblot|
|幻想性錯覺|hoàn-sióng-sèng chhò-kak|huàn-sióng-sìng tshò-kak|幻想性錯覺|pareidolia|
|鏡像|kiàⁿ-siōng|kiànn-siōng|鏡像|mirrored|
|全景|choân-kéng|tsuân-kíng|全景|panorama|
|水沖|chúi-chhiâng|tsuí-tshiâng|瀑布|waterfall|
|極光|ke̍k-kng|ki̍k-kng|極光|aurora|
|緯度|hūi-tō͘|huī-tōo|緯度|latitudes|
|地磁風暴|tē-chû hong-pō|tē-tsû hong-pō|地磁風暴|geomagnetic storm|
|萬聖節|Bān-sèng-cheh|Bān-sìng-tseh|萬聖節|Halloween|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[It's only pareidolia]:https://earthsky.org/human-world/seeing-things-that-arent-there/
[Northern Lights]:https://www.nasa.gov/mission_pages/sunearth/aurora-news-stories/index.html
[recent solar activity]:https://blogs.nasa.gov/solarcycle25/2021/10/28/sun-releases-significant-solar-flare/
[your own neighborhood]:https://solarsystem.nasa.gov/news/1546/sinister-solar-system/

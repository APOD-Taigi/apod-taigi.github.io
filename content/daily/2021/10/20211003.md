---
title: "全像原理 kah 3D 茶鈷"
date: 2021-10-03
publishdate: 2021-10-03T12:00:00+0800
tags: [全像原理, Planck 長度, 3D, 古典引力, 量子力學, 烏洞, 事件視界, 3D 茶鈷]
hero: https://apod.nasa.gov/apod/fap/image/2110/teapotsirds_winfree_960.jpg
summary: 無毋著！你會當看著 2D ê 四角形色彩。毋閣你敢會當看較深 leh？2D 圖內底可能有一个 3D ê 茶鈷。
categories: [podcast]
vocals: [阿錕]
---

{{% apod %}}

- 原始文章：[The Holographic Principle and a Teapot](https://apod.nasa.gov/apod/ap211003.html)
- 影像提供：[Caltech](http://www.cs.caltech.edu/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckvjqfhn80oqy0998emyqepo8" >}}

## [漢羅] 全像原理 kah 3D 茶鈷
無毋著！你會當看著 2D ê 四角形色彩。
毋閣你敢會當看較深 leh？
咱若是來算 [這幅圖][featured image] 內底有偌濟塊色斑，你可能會估計講，
這个 2D 數位影像內底應該差不多有 60 塊（橫 ê）x 50 塊（直 ê）x 256个（可能 ê 色），攏總是 768,000 个位元。
毋閣，[kah 直覺無仝][counter-intuitively]，用猶未證明 ê [全像原理][Holographic Principle] 來看，2D 圖內底可能會當 kā 3D 空間 ê 訊息攏包 tī 內底。
[這个原理][The principle] 是 ùi [Planck 長度][Planck length] 衍生來 ê。
來到 Planck 長度 ê 尺度，會 ùi 本底 [古典引力][classical gravity] 主導 ê 世界 行入去 [量子力學][quantum mechanics] 主導 ê 世界。
這个長度是 kan-na 會當儉 [差不多 1][about one] 位元訊息 ê 面積 ê 一維長度。
這个極限是物理學家 [Gerard 't Hooft][Gerard 't Hooft] tī 1993 年 [頭一擺提出 ê][first postulated]。
伊 ùi 可能 [差傷遠 ê 推測][distant speculation] 歸納產生 ê 結果講，
[烏洞][black hole] 紮 ê 訊息毋是按伊包 tī 內底 ê 體積決定 ê，是按 [事件視界][event horizon] ê 表面積決定 ê。
這个詞「[全像][holographic]」是 ùi 「[全像][hologram] 投影類比」來 ê。
是 kā 光線投影 tī 平面創造出來 ê 3D 影像。
毋閣愛注意！
有一寡人 [看][staring] [這張圖][featured image] 可能會想講內底毋若 kan-na 768,000 个位元，嘛毋是 2,563,000 位元 ê [排列][permutations]。
In 可能會講 [內底有][encodes] 一个 3D ê [茶鈷][teapot]。

## [POJ] Choân-siōng-goân-lí kah Saⁿ-D Tê-kó͘
Bô m̄-tio̍h!
Lí ē-tàng khòaⁿ-tio̍h jī-D ê sì-kak-hêng sek-chhái.
M̄-koh lí kám ē-tàng khòaⁿ khah-chhim leh?
Lán nā-sī lâi sǹg chit-pak-tô͘ lāi-té ū gōa-chōe-tè se̍k-pan, lí khó-lêng ē kó͘-kè kóng,
chit-ê 2D só͘-ūi iáⁿ-siōng lāi-té eng-kai chha-put-to ū
la̍k-cha̍p tè (hoâiⁿ--ê) sêng gō͘-cha̍p tè (ti̍t--ê) sêng nn̄g-pah-gō͘-cha̍p-la̍k ê (khó-lêng ê se̍k),
lóng-chóng chhit-cha̍p-la̍k bān poeh-chheng ê ūi-goân.
M̄-koh, kah ti̍t-kak bô-kâng, iōng iáu-bōe chèng-bêng ê Choân-siōng-goân-lí lâi khòaⁿ, jī-D tô͘ lāi-té khó-lêng ē-tàng kā saⁿ-D khong-kan ê sìn-sit lóng pau tī lāi-té.
Chit-ê goân-lí sī ùi Planck tn̂g-tō͘ ián-seng--chhut-lâi-ê.
Lâi-kàu Planck tn̂g-tō͘ ê chhioh-tō͘, ē ùi pún-té kó͘-tián-ín-le̍k chú-tō ê sè-kài kiâⁿ--ji̍p-khì liông-chú-le̍k-ha̍k chú-tō ê sè-kài.
Chit-ê tn̂g-tō͘ sī kan-na ē-tàng khiām chha-put-to chi̍t ūi-goân sìn-sit ê bīn-chek ê it-ûi tn̂g-tō͘.
Chit-ê ke̍k-hān sī bu̍t-lí-ha̍k-ka Gerard 't Hooft tī i̍t-kiú-kiú-sam nî thâu-chi̍t-pái the̍h-chhut ê.
I ùi khó-lêng chha siūⁿ hn̄g ê thui-chhek kui-la̍p sán-seng ê kiat-kó kóng,
o͘-tōng chah ê sìn-sit m̄-sī àn i pau tī lāi-té ê thé-chek koat-tēng ê, sī àn sū-kiāⁿ-sī-kài ê piáu-bīn-chek koat-tēng ê.
Chit-ê-sù "Choân-siōng" sī ùi "Choân-siōng tâu-iáⁿ lūi-pí" lâi ê.
Sī kā kng-sòaⁿ tâu-iáⁿ tī pêⁿ-bīn chhòng-chok chhut-lâi ê saⁿ-D iáⁿ-siōng.
M̄-koh ài chù-ì!
Ū chi̍t-kóa lâng khòaⁿ chit-tiuⁿ-tô͘ khó-lêng ē siūⁿ kóng lāi-té m̄-nā
kan-na chhit-cha̍p-la̍k bān poeh-chheng ê ūi-goân, mā m̄-sī nn̄g-pah-gō͘-cha̍p-la̍k-bān saⁿ-chheng ūi-goân ê pâi-lia̍t.
In khó-lêng ē kóng lāi-té ū chi̍t-ê saⁿ-D ê tê-kó͘.

## [KIP] Tsuân-siōng-guân-lí kah Sann-D Tê-kóo
Bô m̄-tio̍h!
Lí ē-tàng khuànn-tio̍h jī-D ê sì-kak-hîng sik-tshái.
M̄-koh lí kám ē-tàng khuànn khah-tshim leh?
Lán nā-sī lâi sǹg tsit-pak-tôo lāi-té ū guā-tsuē-tè si̍k-pan, lí khó-lîng ē kóo-kè kóng,
tsit-ê 2D sóo-uī iánn-siōng lāi-té ing-kai tsha-put-to ū
la̍k-tsa̍p tè (huâinn--ê) sîng gōo-tsa̍p tè (ti̍t--ê) sîng nn̄g-pah-gōo-tsa̍p-la̍k ê (khó-lîng ê si̍k),
lóng-tsóng tshit-tsa̍p-la̍k bān pueh-tshing ê uī-guân.
M̄-koh, kah ti̍t-kak bô-kâng, iōng iáu-buē tsìng-bîng ê Tsuân-siōng-guân-lí lâi khuànn, jī-D tôo lāi-té khó-lîng ē-tàng kā sann-D khong-kan ê sìn-sit lóng pau tī lāi-té.
Tsit-ê guân-lí sī uì Planck tn̂g-tōo ián-sing--tshut-lâi-ê.
Lâi-kàu Planck tn̂g-tōo ê tshioh-tōo, ē uì pún-té kóo-tián-ín-li̍k tsú-tō ê sè-kài kiânn--ji̍p-khì liông-tsú-li̍k-ha̍k tsú-tō ê sè-kài.
Tsit-ê tn̂g-tōo sī kan-na ē-tàng khiām tsha-put-to tsi̍t uī-guân sìn-sit ê bīn-tsik ê it-uî tn̂g-tōo.
Tsit-ê ki̍k-hān sī bu̍t-lí-ha̍k-ka Gerard 't Hooft tī i̍t-kiú-kiú-sam nî thâu-tsi̍t-pái the̍h-tshut ê.
I uì khó-lîng tsha siūnn hn̄g ê thui-tshik kui-la̍p sán-sing ê kiat-kó kóng,
oo-tōng tsah ê sìn-sit m̄-sī àn i pau tī lāi-té ê thé-tsik kuat-tīng ê, sī àn sū-kiānn-sī-kài ê piáu-bīn-tsik kuat-tīng ê.
Tsit-ê-sù "Tsuân-siōng" sī uì "Tsuân-siōng tâu-iánn luī-pí" lâi ê.
Sī kā kng-suànn tâu-iánn tī pênn-bīn tshòng-tsok tshut-lâi ê sann-D iánn-siōng.
M̄-koh ài tsù-ì!
Ū tsi̍t-kuá lâng khuànn tsit-tiunn-tôo khó-lîng ē siūnn kóng lāi-té m̄-nā
kan-na tshit-tsa̍p-la̍k bān pueh-tshing ê uī-guân, mā m̄-sī nn̄g-pah-gōo-tsa̍p-la̍k-bān sann-tshing uī-guân ê pâi-lia̍t.
In khó-lîng ē kóng lāi-té ū tsi̍t-ê sann-D ê tê-kóo.

## [English] The Holographic Principle and a Teapot
Sure, you can see the 2D rectangle of colors, but can you see deeper?
Counting color patches in the [featured image][featured image], you might estimate that the most information that this 2D digital image can hold is about 60 (horizontal) x 50 (vertical) x 256 (possible colors) = 768,000 bits.
However, the yet-unproven [Holographic Principle][Holographic Principle] states that, [counter-intuitively][counter-intuitively], the information in a 2D panel can include all of the information in a 3D room that can be enclosed by the panel.
[The principle][The principle] derives from the idea that the [Planck length][Planck length], the length scale where [quantum mechanics][quantum mechanics] begins to dominate [classical gravity][classical gravity], is one side of an area that can hold only [about one][about one] bit of information.
The limit was [first postulated][first postulated] by physicist [Gerard 't Hooft][Gerard 't Hooft] in 1993.
It can arise from generalizations from seemingly [distant speculation][distant speculation] that the information held by a [black hole][black hole] is determined not by its enclosed volume but by the surface area of its [event horizon][event horizon].
The term "[holographic][holographic]" arises from a [hologram][hologram] analogy where three-dimension images are created by projecting light through a flat screen.
Beware, some people [staring][staring] at the [featured image][featured image] may not think it encodes just 768,000 bits -- nor even 256^3,000^ bit [permutations][permutations] -- rather they might claim it [encodes][encodes] a three-dimensional [teapot][teapot].

## 詞彙學習（台語漢字/POJ/KIP/華語漢字/English）
- 【全像原理】Choân-siōng-goân-lí/Tsuân-siōng-guân-lí/全像原理/the Holographic Principle
- 【茶鈷】tê-kó͘/tê-kóo/茶壺/teapot
- 【位元】ūi-goân/uī-guân/位元/bit
- 【古典引力】kó͘-tián-ín-le̍k/kóo-tián-ín-li̍k/古典引力/classical gravity
- 【量子力學】liông-chú-le̍k-ha̍k/liông-tsú-li̍k-ha̍k/量子力學/quantum mechanics
- 【事件視界】sū-kiāⁿ sī-kài/sū-kiānn sī-kài/事件視界/event horizon
- 【體積】thé-chek/thé-tsik/體積/surface area
- 【表面積】piáu-bīn-chek/piáu-bīn-tsik/表面積/surface area
- 【儉】khiām/khiām/存/hold
- 【一維】it-ûi/it-uî/一維/one side
- 【直覺】ti̍t-kak/ti̍t-kak/直覺/intuition
- 【衍生】ián-seng/ián-sing/衍生/derive
- 【歸納】kui-la̍p/kui-la̍p/歸納/generalization
- 【位元】ūi-goân/uī-guân/位元/bit

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[featured image]:https://www.dna.caltech.edu/~winfree/old_html/Images/shrunkpot2.gif
[Holographic Principle]:https://en.wikipedia.org/wiki/Holographic_principle
[counter-intuitively]:https://ui.adsabs.harvard.edu/abs/1997PhRvD..55.5112B/abstract
[The principle]:https://youtu.be/klpDHn8viX8
[Planck length]:https://www.physlink.com/Education/AskExperts/ae281.cfm
[quantum mechanics]:https://en.wikipedia.org/wiki/Quantum_mechanics
[classical gravity]:https://mathshistory.st-andrews.ac.uk/HistTopics/General_relativity/
[about one]:https://apod.nasa.gov/apod/ap170401.html
[first postulated]:https://www.arxiv.org/abs/gr-qc/9310026
[Gerard 't Hooft]:https://webspace.science.uu.nl/~hooft101/
[distant speculation]:https://www.arxiv.org/abs/hep-th/0203101
[black hole]:https://science.nasa.gov/astrophysics/focus-areas/black-holes
[event horizon]:https://solarsystem.nasa.gov/news/1068/10-questions-you-might-have-about-black-holes/
[holographic]:https://backreaction.blogspot.com/2014/04/do-we-live-in-hologram-really.html
[hologram]:https://en.wikipedia.org/wiki/Holography
[staring]:https://www.cats.org.uk/media/5369/cat-staring.jpg
[featured image]:https://www.dna.caltech.edu/~winfree/old_html/Images/shrunkpot2.gif
[permutations]:https://chortle.ccsu.edu/assemblytutorial/Chapter-03/ass03_6.html
[encodes]:https://en.wikipedia.org/wiki/Autostereogram
[teapot]:https://en.wikipedia.org/wiki/Teapot#/media/File:Black_tea_pot_cropped.jpg

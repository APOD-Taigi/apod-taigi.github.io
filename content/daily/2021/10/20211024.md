---
title: 萬聖節 kah 鬼頭星雲
date: 2021-10-24
publishdate: 2021-10-24T12:00:00+0800
tags: [萬聖節, 鬼頭星雲, 春分, 秋分, 夏節, 冬節, 竹鼠日, 換季日, 哈伯太空望遠鏡, 大麥哲倫星雲, 恆星形成區, 衛星星系, NGC 2080]
hero: https://apod.nasa.gov/apod/fap/image/2110/ngc2080_hubble_960.jpg
summary: 萬聖節 ê 起源 kah 天文有關，自古早時代 to̍h 開始矣。自西元前 5 世紀開始，萬聖節 to̍h 是用來慶祝換季彼工。毋閣用現代曆日來看，雖然萬聖節是後禮拜，真正 ê 換季日是閣後一禮拜。
categories: [podcast]
vocals: [阿錕]
---

{{% apod %}}

- 原始文章：[Halloween and the Ghost Head Nebula](https://apod.nasa.gov/apod/ap211024.html)
- 影像提供：[Mohammad Heydari-Malayeri](http://aramis.obspm.fr/~heydari/) ([Observatoire de Paris](https://www.observatoiredeparis.psl.eu/)) et al., [ESA](https://www.esa.int/), [NASA](https://www.nasa.gov/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckvzgxv53dhf80878je02w7nd" >}}

## [漢羅] 萬聖節 kah 鬼頭星雲
[萬聖節 ê 起源][Halloween's origin] kah 天文有關，自古早時代 to̍h 開始矣。
Ùi 西元前 5 世紀開始，[萬聖節][Halloween] to̍h 是用來慶祝 [換季日][cross-quarter day]。
換季日是 [春分秋分][equinox]（日時 kah 暗暝平長彼工）kah [夏節冬節][solstice]（北半球上短彼工/南半球上長彼工）ê 中央彼工。
毋閣用 [現代曆日][modern calendar] 來看，雖然萬聖節是後禮拜，真正 ê 換 [季日][quarter day] 是 [閣晏一禮拜][week after]。
另外一个 換季日是 [竹鼠日][Groundhog Day]。
現代萬聖節 ê 慶祝活動，有保留 [古早時代][historic roots] 利用 [穿差來嚇驚][dressing to scare] 過身 ê 人 ê 魂魄，予 in 緊走 ê 風俗。
這幅 [哈伯太空望遠鏡][Hubble Space Telescope] 翕 ê [鬼頭星雲][Ghost Head Nebula]，kah 這个古早時代 to̍h 有 ê 節日有四配。
嘛 kah [bàng-kà 內底][fictional] ê [幽靈][ghost] 有合。
NGC 2080 實際上是大麥哲倫星雲內底 ê [恆星形成區][star forming region]。
[大麥哲倫星雲][Large Magellanic Cloud] 是咱 [銀河系][Milky Way Galaxy] ê 衛星星系。
鬼頭星雲 ([NGC 2080][NGC 2080]) 差不多有 50 [光年][light-years] 闊，疊這色嘛拄仔好勢。

## [POJ] Bān-sèng-cheh kah Kúi-thâu-seng-hûn
Bān-sèng-cheh ê khí-goân kah thian-bûn ū-koan, chū kó͘-chá-sî-tāi to̍h khai-sí ah.
Ùi Se-goân chêng gō͘ sè-kí khai-sí, Bān-sèng-cheh to̍h sī iōng-lâi khèng-chiok ōaⁿ-kùi-ji̍t.
Ōaⁿ-kùi-ji̍t sī chhun-hun chhiu-hun (ji̍t-sî kah àm-mî pêⁿ-tn̂g hit-kang) kah hā-cheh tang-cheh (pak-pòaⁿ-kiû siōng-tè hit-kang/lâm-pòaⁿ-kiû siōng-tn̂g hit-kang) ê tiong-ng hit-kang.
M̄-koh iōng hiān-tāi la̍h-ji̍t lâi-khòaⁿ, sù-jian Bān-sèng-cheh sī āu-lé-pài, chin-chiàⁿ ê ōaⁿ-kùi-ji̍t sī koh òaⁿ chit-lé-pài.
Lēng-gōa chi̍t-ê ōaⁿ-kùi-ji̍t sī Tek-chhí-ji̍t.
Hiān-tāi Bān-sèng-cheh ê khèng-chiok oa̍h-tāng, ū pó-liû kó͘-chá-sî-tāi lī-iōng chhēng-chhah lâi heh-kiaⁿ kòe-sin ê lâng ê hûn-phek, hō͘ in kín cháu ê hong-sio̍k.
Chit-pak Ha-peh-thài-khong-bōng-oán-kiàⁿ hip ê Kúi-thâu-seng-hûn, kah chit-ê kó͘-chá-sî-tāi to̍h ū ê cheh-ji̍t ū sù-phòe.
Mā kah bàng-kà lāi-té ê ui-lêng ū hah.
NGC jī-khoh-pat-khòng si̍t-chè-siōng sī Tōa-be̍h-thiat-lûn-seng-hûn lāi-té ê hêng-chhiⁿ hêng-sêng-khu.
Tōa-be̍h-thiat-lûn-seng-hûn sī lán Gîn-hô-hē ê ūi-chhiⁿ seng-hē.
Kúi-thâu-seng-hûn (NGC jī-khoh-pat-khòng) chha-put-to ū gō͘-cha̍p kng-nî khoah, tha̍h chit-se̍k mā tú-á hó-sè.

## [KIP] Bān-sìng-tseh kah Kuí-thâu-sing-hûn
Bān-sìng-tseh ê khí-guân kah thian-bûn ū-kuan, tsū kóo-tsá-sî-tāi to̍h khai-sí ah.
Uì Se-guân tsîng gōo sè-kí khai-sí, Bān-sìng-tseh to̍h sī iōng-lâi khìng-tsiok uānn-kuì-ji̍t.
Uānn-kuì-ji̍t sī tshun-hun tshiu-hun (ji̍t-sî kah àm-mî pênn-tn̂g hit-kang) kah hā-tseh tang-tseh (pak-puànn-kiû siōng-tè hit-kang/lâm-puànn-kiû siōng-tn̂g hit-kang) ê tiong-ng hit-kang.
M̄-koh iōng hiān-tāi la̍h-ji̍t lâi-khuànn, sù-jian Bān-sìng-tseh sī āu-lé-pài, tsin-tsiànn ê uānn-kuì-ji̍t sī koh uànn tsit-lé-pài.
Līng-guā tsi̍t-ê uānn-kuì-ji̍t sī Tik-tshí-ji̍t.
Hiān-tāi Bān-sìng-tseh ê khìng-tsiok ua̍h-tāng, ū pó-liû kóo-tsá-sî-tāi lī-iōng tshīng-tshah lâi heh-kiann kuè-sin ê lâng ê hûn-phik, hōo in kín tsáu ê hong-sio̍k.
Tsit-pak Ha-peh-thài-khong-bōng-uán-kiànn hip ê Kuí-thâu-sing-hûn, kah tsit-ê kóo-tsá-sî-tāi to̍h ū ê tseh-ji̍t ū sù-phuè.
Mā kah bàng-kà lāi-té ê ui-lîng ū hah.
NGC jī-khoh-pat-khòng si̍t-tsè-siōng sī Tuā-be̍h-thiat-lûn-sing-hûn lāi-té ê hîng-tshinn hîng-sîng-khu.
Tuā-be̍h-thiat-lûn-sing-hûn sī lán Gîn-hô-hē ê uī-tshinn sing-hē.
Kuí-thâu-sing-hûn (NGC jī-khoh-pat-khòng) tsha-put-to ū gōo-tsa̍p kng-nî khuah, tha̍h tsit-si̍k mā tú-á hó-sè.

## [English] Halloween and the Ghost Head Nebula
[Halloween's origin][Halloween's origin] is ancient and astronomical.
Since the fifth century BC, [Halloween][Halloween] has been celebrated as a [cross-quarter day][cross-quarter day], a day halfway between an [equinox][equinox] (equal day / equal night) and a [solstice][solstice] (minimum day / maximum night in the northern hemisphere).
With a [modern calendar][modern calendar] however, even though Halloween occurs next week, the real cross-[quarter day][quarter day] will occur the [week after][week after].
Another cross-quarter day is [Groundhog Day][Groundhog Day][.][.] Halloween's modern celebration retains [historic roots][historic roots] in [dressing to scare][dressing to scare] away the spirits of the dead.
Perhaps a fitting tribute to this ancient holiday is this view of the [Ghost Head Nebula][Ghost Head Nebula] taken with the [Hubble Space Telescope][Hubble Space Telescope].
Similar to the icon of a [fictional][fictional] [ghost][ghost], NGC 2080 is actually a [star forming region][star forming region] in the [Large Magellanic Cloud][Large Magellanic Cloud], a satellite galaxy of our own [Milky Way Galaxy][Milky Way Galaxy].
The Ghost Head Nebula ([NGC 2080][NGC 2080]) spans about 50 [light-years][light-years] and is shown in representative colors.


## 詞彙學習（台語漢字/POJ/KIP/華語漢字/English）
- 【萬聖節】Bān-sèng-cheh/Bān-sìng-tseh/萬聖節/Halloween
- 【鬼頭星雲】Kúi-thâu-seng-hûn/Kuí-thâu-sing-hûn/鬼頭星雲/the Ghost Head Nebula
- 【換季日】ōaⁿ-kùi-ji̍t/uānn-kuì-ji̍t/換季日/cross-quarter day
- 【竹鼠日】Tek-chhí-ji̍t/Tik-tshí-ji̍t/土撥鼠日/Groundhog Day
- 【大麥哲倫星雲】Tōa-be̍h-thiat-lûn-seng-hûn/Tuā-be̍h-thiat-lûn-sing-hûn/大麥哲倫星雲/the Large Magellanic Cloud
- 【衛星星系】ūi-chhiⁿ-seng-hē/uī-tshinn-sing-hē/衛星星系/satellite galaxy
- 【穿差】chhēng-chhah/tshīng-tshah/穿著/dressing
- 【哈伯太空望遠鏡】Ha-peh-thài-khong-bōng-oán-kiàⁿ/Ha-peh-thài-khong-bōng-uán-kiànn/哈伯太空望遠鏡/Hubble Space Telescope
- 【春分】chhun-hun/tshun-hun/春分/spring equinox
- 【秋分】chhiu-hun/tshiu-hun/秋分/autumn equinox
- 【夏節】hā-cheh/hā-tseh/夏節/summer solstice
- 【冬節】tang-cheh/tang-tseh/冬節/winter solstice
- 【晏】òaⁿ/uànn/晚/later

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[Halloween's origin]:https://www.history.com/topics/halloween/history-of-halloween
[Halloween]:https://en.wikipedia.org/wiki/Halloween
[cross-quarter day]:https://earthsky.org/astronomy-essentials/halloween-derived-from-ancient-celtic-cross-quarter-day/
[equinox]:https://apod.nasa.gov/apod/ap140922.html
[solstice]:https://apod.nasa.gov/apod/ap151222.html
[modern calendar]:http://webexhibits.org/calendars/year-countries.html
[quarter day]:https://en.wikipedia.org/wiki/Quarter_days
[week after]:http://www.archaeoastronomy.com/2021.html
[Groundhog Day]:https://en.wikipedia.org/wiki/Groundhog_Day
[.]:http://www.youtube.com/watch?v=eZbtAFq7dP8
[historic roots]:http://www.neopagan.net/Halloween-Origins.html
[dressing to scare]:https://www.boredpanda.com/blog/wp-content/uploads/2016/10/halloween-cat-costumes-19-57f75fe01d15b__605.jpg
[Ghost Head Nebula]:https://photojournal.jpl.nasa.gov/catalog/PIA04226
[Hubble Space Telescope]:https://apod.nasa.gov/apod/ap010806.html
[fictional]:https://en.wikipedia.org/wiki/Casper_the_Friendly_Ghost
[ghost]:https://en.wikipedia.org/wiki/Ghost
[star forming region]:https://science.nasa.gov/astrophysics/focus-areas/how-do-stars-form-and-evolve
[Large Magellanic Cloud]:https://apod.nasa.gov/apod/ap100514.html
[Milky Way Galaxy]:https://apod.nasa.gov/apod/fap/milky_way.html
[NGC 2080]:https://en.wikipedia.org/wiki/NGC_2080
[light-years]:https://chandra.harvard.edu/photo/cosmic_distance.html

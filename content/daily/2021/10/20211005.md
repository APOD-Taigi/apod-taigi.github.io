---
title: 南極 ê 日出
date: 2021-10-05
publishdate: 2021-10-05T12:00:00+0800
tags: [中緯度, 南極, 兩極, 極地, 日出, 公轉, 自轉, 春分]
hero: https://apod.nasa.gov/apod/fap/image/2110/SouthPoleSunRise_Wolf_960.jpg
summary: 南極 ê 日出是有較無仝。連紲幾若個月 ê 暗暝，紲落來是連紲幾若個月 ê 日時。這个極地日出 peh--起來 ê 時陣，戴一頂發青光 ê 帽仔。
categories: [podcast]
vocals: [阿錕]
---

{{% apod %}}

- 原始文章：[Sunrise at the South Pole](https://apod.nasa.gov/apod/ap211005.html)
- 影像來源 kah 版權：[Martin Wolf](https://icecube.wisc.edu/news/life-at-the-pole/2020/11/meet-icecube-2020-2021-winterovers-josh-and-martin/) ([U. Wisconsin](https://icecube.wisc.edu/)), [IceCube Neutrino Obs.](https://icecube.wisc.edu/about-us/overview/), [NSF](https://www.nsf.gov/); [ht](https://en.wikipedia.org/wiki/Hat_tip): [Alice Allen](http://ascl.net/wordpress/about-ascl/people/alice_allen/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckv6wzlwjdmtu0997861ocuac" >}}

## [漢羅] 南極 ê 日出
南極 ê 日出是有較無仝。
[這个景色逐家攏足愛 ê][welcome sight]。
連紲幾若個月 ê 暗暝，紲落來是連紲幾若個月 ê 日時。
Tī [地球兩極][Earth's poles]，日頭愛開 [幾若禮拜][take weeks] 才 peh--起來，毋閣 tī 中 [緯度][latitude] kan-na 開幾若分鐘爾爾。
極地 ê [日出][Sunrise] 會按呢，是因為地球踅 [太陽][Sun] 公轉 ê 時陣 [趨一爿][tilt of the Earth]，毋是因為 [地球自轉][rotation of the Earth] ê 關係。
地球極地 ê 空氣有夠薄 ê。
Tī 遮愛等到 [春分][equinox]，才會閣看著日頭。
毋閣 [地球大氣][Earth's atmosphere] ê [透鏡效應][lensing effect] kah [太陽盤][solar disk] ê 寸尺，會予日頭 ê 頭殼頂 早 2 禮拜出現。
這張是兩禮拜前，tī 地球南極 [寬闊 ê 冰凍世界][vast frozen landscape] 翕 ê。
彼陣日頭 peh-到地平線面頂上懸 ê 所在。
真正 ê [南極][South Pole] 是 tī 通信塔倒爿幾若公尺遐。
這个極地日出實在是特別出眾，因為日頭 peh--起來 ê 時陣，戴一頂 [發青光][green flash] ê 帽仔。

## [POJ] Lâm-ke̍k ê Ji̍t-chhut
Lâm-ke̍k ê ji̍t-chhut sī ū khah bô-kâng.
Chi̍t-ê kéng-sek ta̍k-ke lóng chiok ài ê.
Liân-sòa kúi-ā-kò-goe̍h ê àm-mî, sòa-lo̍h-lâi sī liân-sòa kúi-ā-kò-goe̍h ê ji̍t-sî.
Tī Tē-kiû nn̄g-ke̍k, ji̍t-thâu ài khai kúi-ā-lé-pài chiah peh--khí-lâi, m̄-koh tī tiong-hūi-tō͘ kan-na khai kúi-ā-hun-cheng niā-niā.
Ke̍k-tē ê ji̍t-chhut ē án-ni, sī in-ūi Tē-kiû se̍h Thài-iông kong-choán ê sî-chūn chhu chit-pêng, m̄-sī in-ūi tē-kiû chū-choán ê koan-hē.
Tē-kiû ke̍k-tē ê khong-khì ū-kàu po̍h ê.
Tī chiah ài tán-kàu chhun-hun, chiah-ē koh khòaⁿ-tio̍h ji̍t-thâu.
M̄-koh Tē-kiû tōa-khì ê thàu-kiàⁿ hāu-èng kah thài-iông-pôaⁿ ê chhùn-chhioh, ē hō͘ ji̍t-thâu ê thâu-khak-téng chá nn̄g lé-pài chhut-hiān.
Chit-tiuⁿ sī nn̄g lé-pài chêng, tī Tē-kiû lâm-ke̍k khoan-khoah ê peng-tòng sè-kài hip ê.
Hit-chūn ji̍t-thâu peh-kàu tē-pêng-sòaⁿ bīn-téng siōng-koân ê só͘-chāi.
Chin-chiàⁿ ê lâm-ke̍k sī tī thong-sìn-thah tò-pêng kúi-ā-kong-chhioh hiah.
Chit-ê ke̍k-tē ji̍t-chhut si̍t-chāi-sī te̍k-pia̍t chhut-chiòng, in-ūi ji̍t-thâu peh--khí-lâi ê sî-chūn, tì chi̍t-téng hoat chheⁿ-kng ê bō-á.

## [KIP] Lâm-ki̍k ê Ji̍t-tshut
Lâm-ki̍k ê ji̍t-tshut sī ū khah bô-kâng.
Tsi̍t-ê kíng-sik ta̍k-ke lóng tsiok ài ê.
Liân-suà kuí-ā-kò-gue̍h ê àm-mî, suà-lo̍h-lâi sī liân-suà kuí-ā-kò-gue̍h ê ji̍t-sî.
Tī Tē-kiû nn̄g-ki̍k, ji̍t-thâu ài khai kuí-ā-lé-pài tsiah peh--khí-lâi, m̄-koh tī tiong-huī-tōo kan-na khai kuí-ā-hun-tsing niā-niā.
Ki̍k-tē ê ji̍t-tshut ē án-ni, sī in-uī Tē-kiû se̍h Thài-iông kong-tsuán ê sî-tsūn tshu tsit-pîng, m̄-sī in-uī tē-kiû tsū-tsuán ê kuan-hē.
Tē-kiû ki̍k-tē ê khong-khì ū-kàu po̍h ê.
Tī tsiah ài tán-kàu tshun-hun, tsiah-ē koh khuànn-tio̍h ji̍t-thâu.
M̄-koh Tē-kiû tuā-khì ê thàu-kiànn hāu-ìng kah thài-iông-puânn ê tshùn-tshioh, ē hōo ji̍t-thâu ê thâu-khak-tíng tsá nn̄g lé-pài tshut-hiān.
Tsit-tiunn sī nn̄g lé-pài tsîng, tī Tē-kiû lâm-ki̍k khuan-khuah ê ping-tòng sè-kài hip ê.
Hit-tsūn ji̍t-thâu peh-kàu tē-pîng-suànn bīn-tíng siōng-kuân ê sóo-tsāi.
Tsin-tsiànn ê lâm-ki̍k sī tī thong-sìn-thah tò-pîng kuí-ā-kong-tshioh hiah.
Tsit-ê ki̍k-tē ji̍t-tshut si̍t-tsāi-sī ti̍k-pia̍t tshut-tsiòng, in-uī ji̍t-thâu peh--khí-lâi ê sî-tsūn, tì tsi̍t-tíng huat tshenn-kng ê bō-á.

## [English] Sunrise at the South Pole
Sunrise at the South Pole is different.
Usually a [welcome sight][welcome sight], it follows months of darkness -- and begins months of sunshine.
At [Earth's poles][Earth's poles], it can [take weeks][take weeks] for the Sun to rise, in contrast with just minutes at any mid-[latitude][latitude] location.
[Sunrise][Sunrise] at a pole is caused by the [tilt of the Earth][tilt of the Earth] as it orbits the [Sun][Sun], not by the [rotation of the Earth][rotation of the Earth].
Although at a pole, an airless Earth would first see first Sun at an [equinox][equinox], the [lensing effect][lensing effect] of the [Earth's atmosphere][Earth's atmosphere] and the size of the [solar disk][solar disk] causes the top of the Sun to appear about two-weeks early.
Pictured two weeks ago, the Sun peaks above the horizon of a [vast frozen landscape][vast frozen landscape] at Earth's South Pole.
The true [South Pole][South Pole] is just a few meters to the left of the communications tower.
This polar sunrise capture was particularly photogenic as the Sun appeared capped by a [green flash][green flash].

## 詞彙學習（漢羅/POJ/KIP/華語/English）
- 【中緯度】tiong hūi-tō͘/tiong huī-tōo/中緯度/mid-latitude
- 【極地】ke̍k-tē/ki̍k-tē/極地/pole
- 【透鏡效應】thàu-kiàⁿ-hāu-èng/thàu-kiànn-hāu-ìng/透鏡效應/lensing effect
- 【春分】chhun-hun-tiám/tshun-hun-tiám/春分/spring equinox

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[welcome sight]:https://m.media-amazon.com/images/I/51ZjBEW+qNL._AC_.jpg
[Earth's poles]:https://sealevel.jpl.nasa.gov/internal_resources/264/
[take weeks]:https://www.nasa.gov/analogs/nsf/sunrise_sunset
[latitude]:https://en.wikipedia.org/wiki/Latitude
[Sunrise]:https://youtu.be/Xi4MaJKd1gA
[tilt of the Earth]:https://pwg.gsfc.nasa.gov/stargaze/Sfigs/Stilt.gif
[Sun]:https://solarsystem.nasa.gov/solar-system/sun/overview/
[rotation of the Earth]:https://youtu.be/LUW51lvIFjg
[equinox]:https://en.wikipedia.org/wiki/Equinox
[lensing effect]:https://www.quora.com/Why-can-the-sun-be-seen-for-a-few-minutes-before-it-rises-above-the-horizon
[Earth's atmosphere]:https://www.nasa.gov/mission_pages/sunearth/science/atmosphere-layers2.html
[solar disk]:https://apod.nasa.gov/apod/ap040623.html
[vast frozen landscape]:https://apod.nasa.gov/apod/ap111211.html
[South Pole]:https://en.wikipedia.org/wiki/South_Pole
[green flash]:https://apod.nasa.gov/apod/ap140604.html

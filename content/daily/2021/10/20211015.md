---
title: "NGC 289：南天 ê 捲螺仔旋"
date: 2021-10-15
publishdate: 2021-10-15T12:00:00+0800
tags: [NGC 289, 捲螺仔星系, 正向, 核心, 中央盤, 捲螺仔手骨, 捲螺仔旋, 玉夫座, 長株圓星系伴, 星系伴]
hero: https://apod.nasa.gov/apod/fap/image/2110/NGC289Selby1024.jpg
summary: Tī 7000 萬光年遠 ê 所在，有一个華麗 ê 捲螺仔星系 NGC 289，伊比咱 ê 銀河系閣較大。
categories: [podcast]
vocals: [阿錕]
---

{{% apod %}}

- 原始文章：[NGC 289: Swirl in the Southern Sky](https://apod.nasa.gov/apod/ap211015.html)
- 影像來源 kah [版權][copyright]：[Mike Selby](https://www.facebook.com/masterdarksastro/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckvjqjx0j3o5q09732wu16pwt" >}}

## [漢羅] NGC 289：南天 ê 捲螺仔旋
Tī 7000 萬光年遠 ê 所在，有一个華麗 ê 捲螺仔星系 NGC 289，伊比 [咱 ê 銀河系][own Milky Way] 閣較大。
伊 ê 角度看起來 giōng-欲 完全正向。
伊有一个足光 ê 核心 kah 彩色 ê 中央盤，煞予伊 ê 藍色捲螺仔手骨看起來有較暗。
這寡 [較肥 ê 手骨][The extensive arms] ùi 星系中心掃到 10 萬光年遠 ê 所在。
這是一幅清楚 ê [望遠鏡星系肖像][telescopic galaxy portrait]。
正爿下跤 ê 捲螺仔手骨，敢若是去 [拄著][encounter] 一个較細 ê、霧霧 ê 長株圓星系伴。
伊 kah 巨大 ê NGC 289 有交互作用。
這幅圖 ê 前景 閣有足光 ê 恆星。
In 攏是咱銀河系內底 ê 恆星，to̍h tī [玉夫座][Sculptor] ê 方向遐。

## [POJ] NGC jī-pat-kiú: Lâm-thian ê Kńg-lê-á-chn̄g
Tī chhit-chheng-bān kng-nî hn̄g ê só͘-chāi, ū chi̍t-ê hôa-lē ê kńg-lê-á seng-hē NGC jī-pat-kiú, i pí lán ê gîn-hô-hē koh-khah tōa.
I ê kak-tō͘ khòaⁿ--khí-lâi giōng-beh oân-choân chiàⁿ-hiòng.
I ū chi̍t-ê chiok-kng ê he̍k-sim kah chhái-sek ê tiong-iong-pôaⁿ, soah hō͘ i ê nâ-sek kńg-lê-á chhiú-kut khòaⁿ--khí-lâi ū khah-àm.
Chit-kóa khah-pûi ê chhiú-kut ùi seng-hē tiong-sim sàu kàu cha̍p-bān kng-nî hn̄g ê só͘-chāi.
Che sī chi̍t-pak chheng-chhó͘ ê bōng-oán-kiàⁿ seng-hē siàu-siōng.
Chiàⁿ-pêng ē-kha ê kńg-lê-á chhiú-kut, ká-ná sī khì tú-tio̍h chi̍t-ê khah-sè ê, bū-bū ê tn̂g-tu-îⁿ seng-hē-phōaⁿ.
I kah kū-tōa ê NGC jī-pat-kiú ū kau-hō͘-chok-iōng.
Chit-pak-tô͘ ê chiân-kéng koh ū chiok-kng ê hêng-chhiⁿ.
In lóng-sī lán gîn-hô-hē lāi-té ê hêng-chhiⁿ, to̍h tī Gio̍k-hu-chō ê hong-hiòng hiah.

## [KIP] NGC jī-pat-kiú: Lâm-thian ê Kńg-lê-á-tsn̄g
Tī tshit-tshing-bān kng-nî hn̄g ê sóo-tsāi, ū tsi̍t-ê huâ-lē ê kńg-lê-á sing-hē NGC jī-pat-kiú, i pí lán ê gîn-hô-hē koh-khah tuā.
I ê kak-tōo khuànn-khí-lâi giōng-beh uân-tsuân tsiànn-hiòng.
I ū tsi̍t-ê tsiok-kng ê hi̍k-sim kah tshái-sik ê tiong-iong-puânn, suah hōo i ê nâ-sik kńg-lê-á tshiú-kut khuànn-khí-lâi ū khah-àm.
Tsit-kuá khah-puî ê tshiú-kut uì sing-hē tiong-sim sàu kàu tsa̍p-bān kng-nî hn̄g ê sóo-tsāi.
Tse sī tsi̍t-pak tshing-tshóo ê bōng-uán-kiànn sing-hē siàu-siōng.
Tsiànn-pîng ē-kha ê kńg-lê-á tshiú-kut, ká-ná sī khì tú-tio̍h tsi̍t-ê khah-sè ê, bū-bū ê tn̂g-tu-înn sing-hē-phuānn.
I kah kū-tuā ê NGC jī-pat-kiú ū kau-hōo-tsok-iōng.
Tsit-pak-tôo ê tsiân-kíng koh ū tsiok-kng ê hîng-tshinn.
In lóng-sī lán gîn-hô-hē lāi-té ê hîng-tshinn, to̍h tī Gio̍k-hu-tsō ê hong-hiòng hiah.

## [English] NGC 289: Swirl in the Southern Sky
About 70 million light-years distant, gorgeous spiral galaxy NGC 289 is larger than our [own Milky Way][own Milky Way].
Seen nearly face-on, its bright core and colorful central disk give way to remarkably faint, bluish spiral arms.
[The extensive arms][The extensive arms] sweep well over 100 thousand light-years from the galaxy's center.
At the lower right in this sharp, [telescopic galaxy portrait][telescopic galaxy portrait] the main spiral arm seems to [encounter][encounter] a small, fuzzy elliptical companion galaxy interacting with enormous NGC 289.
Of course spiky stars are in the foreground of the scene.
They lie within the Milky Way toward the southern constellation [Sculptor][Sculptor].

## 詞彙學習（台語漢字/POJ/KIP/華語漢字/English）
- 【捲螺仔旋】kńg-lê-á-chn̄g/kńg-lê-á-tsn̄g/漩渦/Swirl
- 【捲螺仔星系】kńg-lê-á-seng-hē/kńg-lê-á-sing-hē/螺旋星系/spiral galaxy
- 【捲螺仔手骨】kńg-lê-á-chhiú-kut/kńg-lê-á-tshiú-kut/旋臂/spiral arm
- 【正向】chiàⁿ-hiòng/tsiànn-hiòng/正向/face-on
- 【中央盤】tiong-iong-pôaⁿ/tiong-iong-pûann/中央盤/central disk
- 【長株圓】tn̂g-tu-îⁿ/tn̂g-tu-înn/橢圓形/elliptical
- 【星系伴】seng-hē-phōaⁿ/sing-hē-phūann/伴星系/companion galaxy
- 【玉夫座】Gio̍k-hu-chō/Gio̍k-hu-tsō/玉夫座/Sculptor
- 【肖像】siàu-siōng/siàu-siōng/肖像/portrait

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[own Milky Way]:https://www.nasa.gov/mission_pages/sunearth/news/gallery/galaxy-location.html
[The extensive arms]:http://adsabs.harvard.edu/abs/1997AJ....113.1591W
[telescopic galaxy portrait]:https://www.astrobin.com/vxnxde/
[encounter]:https://apod.nasa.gov/apod/ap160210.html
[Sculptor]:https://en.wikipedia.org/wiki/Sculptor_(constellation)

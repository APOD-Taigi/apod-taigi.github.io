---
title: Kah 仙王座閃焰 相濫
date: 2021-10-29
publishdate: 2021-10-29T12:00:00+0800
tags: [閃焰, vdB 141, Sh2-136, 幽靈星雲, 仙王座閃焰, 仙王座, 分子雲複合體, NGC 7023, 恆星形成, 恆星, 尾蝶花星雲]
hero: https://apod.nasa.gov/apod/fap/image/2110/IrisGhost_LeoShatz_RevB1024.jpg
summary: 這寡幽靈形體 浮 tī 皇家星座 仙王座 ê 夜空，kah 厚塗粉、寬闊 ê 星雲濫做伙。是講，這款形體是宇宙塗粉雲 去予 較暗 ê 恆星反射光 照--出來 ê。
categories: [podcast]
vocals: [阿錕]
---

{{% apod %}}

- 原始文章：[Haunting the Cepheus Flare](https://apod.nasa.gov/apod/ap211029.html)
- 影像來源 kah [版權][copyright]：[Leo Shatz](https://www.astrobin.com/users/spinlock/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckw5c47ubjjao0968k8yioj9d" >}}

## [漢羅] Kah 仙王座閃焰 相濫
這寡 [幽靈形體][Spooky shapes] 浮 tī 皇家星座 [仙王座][Cepheus] ê 夜空，kah 厚塗粉、寬闊 ê 星雲濫做伙。
是講，這款形體是宇宙塗粉雲 去予 較暗 ê 恆星反射光 照--出來 ê。
In 毋是 tī [恁兜厝邊][your own neighborhood] 遐爾近 ê 所在，是 tī 閣較遠 ê 所在。
In tī 銀河盤 ê 面頂、tī [仙王座閃焰][Cepheus Flare] 分子雲複合體 ê 邊仔墘，差不多離咱有 1200 光年遠。
Tī 這个視場，天星滿滿。
伊 ê 正爿有去予編做 vdB 141 抑是 Sh2-136 ê 天體，嘛叫做 [幽靈星雲][Ghost Nebula]。
這个大細比 2 光年較闊，嘛比其他大部份較光 ê 幽靈幻影閣較光。
星雲內底 有 tī [恆星形成][of star formation] 早期階段，恆星 實密 ê 核心 崩陷 ê 信號。
這个奇怪色調 ê 塗粉是反射 NGC 7023 內底 高溫少年恆星 ê 藍光。
[伊嘛叫做尾蝶花星雲][NGC 7023, the Iris Nebula t]，to̍h tī 這幅圖 ê 中央倒爿遐。
Tùi 這个烏暗背景來講，伊實在是足出眾 ê。
[Tī 這幅闊幅望遠鏡影像內底][In the broad telescopic frame]，這个足𠢕生 ê 星際塗粉場 tī 天頂差不多有 7 粒月娘 ê 闊度。

## [POJ] Kah Sian-ông-chō Siám-iām sio-lām
Chit-kóa iu-lêng hêng-thé phû tī hông-ka seng-chō Sian-ông-chō ê iā-khong, kah kāu thô͘-hún, khoan-khoah ê seng-hûn lām chòe-hóe.
Sī-kóng, chit-khoán hêng-thé sī ú-tiū-thô͘-hún khì hō͘ khah-àm ê hêng-chhiⁿ hoán-siā-kng chiò--chhut-lâi ê.
In m̄-sī tī lín-tau chhù-piⁿ hiah-nī kīn ê só͘-chāi, sī tī koh-khah hn̄g ê só͘-chāi.
In tī Gîn-hô-pôaⁿ ê bīn-téng, tī Sian-ông-chō Siám-iām hūn-chú-hûn ho̍k-ha̍p-thé ê piⁿ-á-kîⁿ, chha-put-to lî lán ū chi̍t-chheng-nn̄g-pah kng-nî hn̄g.
Tī chit-ê sī-tiûⁿ, thiⁿ-chhiⁿ boán-boán.
I ê chiàⁿ-pêng ū khì hō͘ pian chò vdB-it-sù-it iah-sī Sh-jī-chi-it-sam-lio̍k ê thian-thé, mā kiò-chò iu-lêng seng-hûn.
Chit-ê tōa-sè pí nn̄g kng-nî khah khoah, mā pí kî-tha tōa-pō͘-hūn khah kng ê iu-lêng hoàn-iáⁿ koh khah kng.
Seng-hûn lāi-té ū tī hêng-chhiⁿ-hêng-sêng chá-kî kai-tōaⁿ, hêng-chhiⁿ cha̍t-ba̍t ê he̍k-sim pang-hām ê sìn-hō.
Chit-ê kî-koài sek-tiāu ê thô͘-hún sī hoán-siā NGC chhit-khóng-jī-sam lāi-té ko-un siàu-liân hêng-chhiⁿ ê nâ-kng.
I mā kiò-chò Bóe-ia̍h-hoe-seng-hûn, to̍h tī chit-pak-tô͘ ê tiong-ng tò-pêng hia.
Tùi chit-ê o͘-àm pōe-kéng lâi-kóng, i si̍t-chāi sī chiok chhut-chiòng ê.
Tī chit-pak khoah-pak bōng-oán-kiàⁿ iáⁿ-siōng lāi-té, chit-ê chiok-gâu-seⁿ ê seng-chè-thô͘-hún-tiûⁿ tī thiⁿ-téng chha-put-to ū chhit lia̍p Goe̍h-niû ê khoah-tō͘.

## [KIP] Kah Sian-ông-tsō Siám-iām sio-lām
Tsit-kuá iu-lîng hîng-thé phû tī hông-ka sing-tsō Sian-ông-tsō ê iā-khong, kah kāu thôo-hún, khuan-khuah ê sing-hûn lām tsuè-hué.
Sī-kóng, tsit-khuán hîng-thé sī ú-tiū-thôo-hún khì hōo khah-àm ê hîng-tshinn huán-siā-kng tsiò--tshut-lâi ê.
In m̄-sī tī lín-tau tshù-pinn hiah-nī kīn ê sóo-tsāi, sī tī koh-khah hn̄g ê sóo-tsāi.
In tī Gîn-hô-puânn ê bīn-tíng, tī Sian-ông-tsō Siám-iām hūn-tsú-hûn ho̍k-ha̍p-thé ê pinn-á-kînn, tsha-put-to lî lán ū tsi̍t-tshing-nn̄g-pah kng-nî hn̄g.
Tī tsit-ê sī-tiûnn, thinn-tshinn buán-buán.
I ê tsiànn-pîng ū khì hōo pian tsò vdB-it-sù-it iah-sī Sh-jī-tsi-it-sam-lio̍k ê thian-thé, mā kiò-tsò iu-lîng sing-hûn.
Tsit-ê tuā-sè pí nn̄g kng-nî khah khuah, mā pí kî-tha tuā-pōo-hūn khah kng ê iu-lîng huàn-iánn koh khah kng.
Sing-hûn lāi-té ū tī hîng-tshinn-hîng-sîng tsá-kî kai-tuānn, hîng-tshinn tsa̍t-ba̍t ê hi̍k-sim pang-hām ê sìn-hō.
Tsit-ê kî-kuài sik-tiāu ê thôo-hún sī huán-siā NGC tshit-khóng-jī-sam lāi-té ko-un siàu-liân hîng-tshinn ê nâ-kng.
I mā kiò-tsò Bué-ia̍h-hue-sing-hûn, to̍h tī tsit-pak-tôo ê tiong-ng tò-pîng hia.
Tuì tsit-ê oo-àm puē-kíng lâi-kóng, i si̍t-tsāi sī tsiok tshut-tsiòng ê.
Tī tsit-pak khuah-pak bōng-uán-kiànn iánn-siōng lāi-té, tsit-ê tsiok-gâu-senn ê sing-tsè-thôo-hún-tiûnn tī thinn-tíng tsha-put-to ū tshit lia̍p Gue̍h-niû ê khuah-tōo.

## [English] Haunting the Cepheus Flare
[Spooky shapes][Spooky shapes] seem to haunt this dusty expanse, drifting through the night in the royal constellation [Cepheus][Cepheus].
Of course, the shapes are cosmic dust clouds visible in dimly reflected starlight.
Far from [your own neighborhood][your own neighborhood], they lurk above the plane of the Milky Way at the edge of the [Cepheus Flare][Cepheus Flare] molecular cloud complex some 1,200 light-years away.
Over 2 light-years across and brighter than most of the other ghostly apparitions, vdB 141 or Sh2-136 is also known as the [Ghost Nebula][Ghost Nebula], seen at the right of the starry field of view.
Inside the nebula are the telltale signs of dense cores collapsing in the early stages [of star formation][of star formation].
With the eerie hue of dust reflecting bluish light from hot young stars of [NGC 7023, the Iris Nebula][NGC 7023, the Iris Nebula e] stands out against the dark just left of center.
[In the broad telescopic frame][In the broad telescopic frame], these fertile interstellar dust fields stretch almost seven full moons across the sky.


## 詞彙學習（台語漢字/POJ/KIP/華語漢字/English）
- 【仙王座】Sian-ông-chō/Sian-ông-tsō/仙王座/Cepheus
- 【閃焰】siám-iām/siám-iām/閃焰/flare
- 【銀河盤】Gîn-hô-pôaⁿ/Gîn-hô-pûann/銀河盤/the plane of the Milky Way
- 【幽靈星雲】Iu-lêng-seng-hûn/Iu-lîng-sing-hûn/幽靈星雲/the Ghost Nebula
- 【崩陷】pang-hām/pang-hām/崩塌/collapsing
- 【尾蝶花星雲】Bóe-ia̍h-hoe/Bué-ia̍h-hue/鳶尾花星雲/Iris Nebula



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Spooky shapes]:https://exoplanets.nasa.gov/alien-worlds/galaxy-of-horrors/
[Cepheus]:http://www.dibonsmith.com/cep_con.htm
[your own neighborhood]:https://solarsystem.nasa.gov/news/1546/sinister-solar-system/
[Cepheus Flare]:http://arxiv.org/abs/0809.4761
[Ghost Nebula]:https://apod.nasa.gov/apod/ap111031.html
[of star formation]:https://www.jwst.nasa.gov/content/science/birth.html
[NGC 7023, the Iris Nebula e]:https://apod.nasa.gov/apod/ap210903.html
[NGC 7023, the Iris Nebula t]:https://apod.tw/daily/20210903/
[In the broad telescopic frame]:https://www.astrobin.com/b8gftp/C/

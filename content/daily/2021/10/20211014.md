---
title: NGC 7293：捲螺仔星雲
date: 2021-10-14
publishdate: 2021-10-14T12:00:00+0800
tags: [NGC 7293, 捲螺仔星雲, 行星形星雲, 恆星演化, 類太陽恆星, 狹頻, 發射線, 水素, 酸素, 水瓶座]
hero: https://apod.nasa.gov/apod/fap/image/2110/Helix_Oxygen_crop2_1024.jpg
summary: Tī 水瓶座方向 700 光年遠 ê 所在，有一粒 類太陽恆星 已經行到性命上尾 ê 坎站矣。伊 tī 上尾幾若千年 ê 時間內底，產生了 捲螺仔星雲 (NGC 7293)。
categories: [podcast]
vocals: [阿錕]
---

{{% apod %}}

- 原始文章：[NGC 7293: The Helix Nebula](https://apod.nasa.gov/apod/ap211014.html)
- 影像提供 kah [版權][copyright]：[Ignacio Diaz Bobillo](http://www.pampaskies.com/gallery3/index.php)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckvquoi5zbnzi0b49a8eesdg6" >}}

## [漢羅] NGC 7293：捲螺仔星雲
Tī [水瓶座][Aquarius] 方向 700 光年遠 ê 所在，有一粒 類太陽恆星 已經行到性命上尾 ê 坎站矣。
伊 tī 上尾幾若千年 ê 時間內底，產生 [捲螺仔星雲][Helix Nebula] (NGC 7293)。
這是一个足濟人研究 ê 厝邊 [行星形星雲][Planetary Nebula]，因為伊是恆星演化 上尾階段 ê 典型代表。
這攏總開 90 點鐘久 ê 時間感光，才有法度產生 [這張闊幅 ê 星雲相片][this expansive view of the nebula]。
Kah 狹頻影像資料敆做伙了後，你 to̍h 會當看著 捲螺仔星雲 較光 ê [內底區][inner region] 差不多 3 光年以內 ê 明顯 [細節][details]。
狹頻影像資料 ê 水素原子發射線是紅色 ê，酸素原子發射線是青藍色 ê。
捲螺仔星雲中心 ê 白點，是行星形星雲 高溫 ê [中心恆星][central star]。
[拄開始看著][first glance] 這个星雲 ê 時陣，咱叫是講伊是一个真簡單 ê 星雲。
毋閣咱這馬知影捲螺仔星雲有異常 [複雜 ê 幾何結構][complex geometry]。

## [POJ] NGC 7293：Kńg-lê-á seng-hûn
Tī Chúi-pân-chō hong-hiòng chhit-pah kng-nî hn̄g ê só͘-chāi, ū chi̍t-lia̍p lūi-thài-iông-hêng-chhiⁿ í-keng kiâⁿ-kàu sìⁿ-miā siōng-bóe ê khám-chām ah.
I tī siōng-bóe kúi-ā-chheng-nî ê sî-kan lāi-té, sán-seng Kńg-lê-á seng-hûn (NGC chhit-jī-kiú-sam).
Che sī chi̍t-ê chiok-chōe-lâng gián-kiù ê chhù-piⁿ kiâⁿ-chhiⁿ-hêng seng-hûn, in-ūi i sī hêng-chhiⁿ ián-hòa siōng-bóe kai-tōaⁿ ê tián-hêng tāi-piáu.
Che lóng-chóng khai káu-cha̍p tiám-cheng kú ê sî-kan kám-kng, chiah ū-hoat-tō͘ sán-seng chit-tiuⁿ khoah-pak ê seng-hûn siòng-phìⁿ.
Kah e̍h-pîn iáⁿ-siōng-chu-liāu kap-chòe-hóe liáu-āu, lí to̍h ē-tàng khòaⁿ-tio̍h Kńg-lê-á seng-hûn khah-kng ê lāi-té-kú chha-put-to saⁿ kng-nî í-lâi ê bêng-hián sè-chiat.
E̍h-pîn iáⁿ-siōng-chu-liāu ê chúi-sò͘ goân-chú hoat-siā-sòaⁿ sī âng-sek ê,  sng-sò͘ goân-chú hoat-siā-sòaⁿ sī chheⁿ-nâ-se̍k ê.
Kńg-lê-á seng-hûn tiong-sim ê peh-tiám, sī kiâⁿ-chhiⁿ-hêng seng-hûn ko-un ê tiong-sim hêng-chhiⁿ.
Tú-khai-sí khòaⁿ-tio̍h chit-ê seng-hûn ê sì-cha̍p, lán kiò-sī kóng i sī chi̍t-ê chin kán-tan ê seng-hûn.
M̄-koh lán chit-má chai-iáⁿ Kńg-lê-á seng-hûn ū ī-siông ho̍k-cha̍p ê kí-hô kiat-kò͘.

## [KIP] NGC 7293：Kńg-lê-á sing-hûn
Tī Tsuí-pân-tsō hong-hiòng tshit-pah kng-nî hn̄g ê sóo-tsāi, ū tsi̍t-lia̍p luī-thài-iông-hîng-tshinn í-king kiânn-kàu sìnn-miā siōng-bué ê khám-tsām ah.
I tī siōng-bué kuí-ā-tshing-nî ê sî-kan lāi-té, sán-sing Kńg-lê-á sing-hûn (NGC tshit-jī-kiú-sam).
Tse sī tsi̍t-ê tsiok-tsuē-lâng gián-kiù ê tshù-pinn kiânn-tshinn-hîng sing-hûn, in-uī i sī hîng-tshinn ián-huà siōng-bué kai-tuānn ê tián-hîng tāi-piáu.
Tse lóng-tsóng khai káu-tsa̍p tiám-tsing kú ê sî-kan kám-kng, tsiah ū-huat-tōo sán-sing tsit-tiunn khuah-pak ê sing-hûn siòng-phìnn.
Kah e̍h-pîn iánn-siōng-tsu-liāu kap-tsuè-hué liáu-āu, lí to̍h ē-tàng khuànn-tio̍h Kńg-lê-á sing-hûn khah-kng ê lāi-té-kú tsha-put-to sann kng-nî í-lâi ê bîng-hián sè-tsiat.
E̍h-pîn iánn-siōng-tsu-liāu ê tsuí-sòo guân-tsú huat-siā-suànn sī âng-sik ê,  sng-sòo guân-tsú huat-siā-suànn sī tshenn-nâ-si̍k ê.
Kńg-lê-á sing-hûn tiong-sim ê peh-tiám, sī kiânn-tshinn-hîng sing-hûn ko-un ê tiong-sim hîng-tshinn.
Tú-khai-sí khuànn-tio̍h tsit-ê sing-hûn ê sì-tsa̍p, lán kiò-sī kóng i sī tsi̍t-ê tsin kán-tan ê sing-hûn.
M̄-koh lán tsit-má tsai-iánn Kńg-lê-á sing-hûn ū ī-siông ho̍k-tsa̍p ê kí-hô kiat-kòo.

## [English] NGC 7293: The Helix Nebula
A mere seven hundred light years from Earth, toward the constellation [Aquarius][Aquarius], a sun-like star is dying.
Its last few thousand years have produced the [Helix Nebula][Helix Nebula] (NGC 7293), a well studied and nearby example of a [Planetary Nebula][Planetary Nebula], typical of this final phase of stellar evolution.
A total of 90 hours of exposure time have gone in to creating [this expansive view of the nebula][this expansive view of the nebula].
Combining narrow band image data from emission lines of hydrogen atoms in red and oxygen atoms in blue-green hues, it shows remarkable [details][details] of the Helix's brighter [inner region][inner region] about 3 light-years across.
The white dot at the Helix's center is this Planetary Nebula's hot, [central star][central star].
A simple looking nebula at [first glance][first glance], the Helix is now understood to have a surprisingly [complex geometry][complex geometry].

## 詞彙學習（台語漢字/POJ/KIP/華語漢字/English）
- 【水瓶座】Chúi-pân-chō/Tsuí-pân-tsō/水瓶座/Aquarius
- 【類太陽恆星】lūi-thài-iông hêng-chhiⁿ/luī-thài-iông hîng-tshinn/類太陽恆星/sun-like star
- 【捲螺仔星雲】Kńg-lê-á seng-hûn/Kńg-lê-á sing-hûn/螺旋星雲/the Helix Nebula
- 【行星形星雲】kiâⁿ-chhiⁿ-hêng seng-hûn/kiânn-tshinn-hîng sing-hûn/行星狀星雲/planetary nebula
- 【恆星演化】hêng-chhiⁿ ián-hòa/hîng-tshinn ián-huà/恆星演化/stellar evolution
- 【發射線】hoat-siā-sòaⁿ/huat-siā-suànn/發射線/emission line
- 【幾何】kí-hô/kí-hô/幾何/geometry


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Aquarius]:http://hawastsoc.org/deepsky/aqr/index.html
[Helix Nebula]:http://www.seds.org/messier/xtra/ngc/n7293.html
[Planetary Nebula]:http://en.wikipedia.org/wiki/Planetary_nebula
[this expansive view of the nebula]:http://www.pampaskies.com/gallery3/Deep-Space-Objects/Helix_Oxygen_crop2_small
[details]:https://apod.nasa.gov/apod/ap080413.html
[inner region]:https://apod.nasa.gov/apod/ap030510.html
[central star]:http://hubblesite.org/newscenter/archive/releases/1997/38/background/#background-info-1
[first glance]:https://apod.nasa.gov/apod/ap091231.html
[complex geometry]:https://hubblesite.org/contents/news-releases/2004/news-2004-32.html

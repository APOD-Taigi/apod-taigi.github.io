---
title: SH2-308：海豬仔頭星雲
date: 2021-10-21
publishdate: 2021-10-21T12:00:00+0800
tags: [Sharpless 2-308, SH2-308, 宇宙氣波, 大犬座, Wolf-Rayet 星, 海豬仔頭星雲, 超新星, 恆星風, 恆星演化]
hero: https://apod.nasa.gov/apod/fap/image/2110/SH2-308NS_1024.jpg
summary: 這个宇宙氣波去予大質量恆星 ê 高溫、高速恆星風吹 kah 遮爾大。伊去予編做 SH2-308，tī 大犬座方向 5000 光年遠 ê 所在，比一粒月娘 tī 天頂 ê 寸尺閣較闊。
categories: [podcast]
vocals: [阿錕]
---

{{% apod %}}

- 原始文章：[SH2-308: The Dolphin-Head Nebula](https://apod.nasa.gov/apod/ap211021.html)
- 影像來源 kah [版權][copyright]：[Nik Szymanek](http://www.ccdland.net/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckvjqwobg0aob0974m3q4ru2g" >}}

## [漢羅] SH2-308：海豬仔頭星雲
這个宇宙氣波去予大質量恆星 ê 高溫、高速恆星風吹 kah 遮爾大。
伊去予編做 [Sharpless][Sharpless] 2-308，tī 大隻狗（[大犬座][Canis Major]）方向 5000 光年遠 ê 所在，比一粒月娘 tī 天頂 ê 寸尺閣較闊。
按照這个距離來推算，這个直徑 [差不多是][corresponds] 60 光年長。
產生這个氣波 ê 大質量恆星是 [Wolf-Rayet 星][Wolf-Rayet star 1]，to̍h 是星雲 [中央附近][near the center] 上光彼粒。
[Wolf-Rayet 星][Wolf-Rayet stars] ê 質量比太陽閣跤大 20 倍，伊應該是大質量恆星演化過程中，[變做超新星進前][pre-supernova phase] 一个較短 ê 階段。
[Wolf-Rayet 星][Wolf-Rayet star 2] ê 高速恆星風 tī 演化早期，會掃過行較慢 ê 物質，製造氣波形體 ê 星雲。
這个 [去予風歕出來][windblown] ê 星雲差不多有 [7 萬歲][70,000 years] 矣。
這幅深空影像 ê 狹頻濾鏡有翕著較暗 ê 發射線。
影像內底上主要 ê 部份是發光 ê 離子化 酸素原子，tī 遮 kā [標做][mapped to] 藍色 ê。
SH2-308 看起來 [真古錐][mostly harmless] ，伊嘛叫做海豬仔頭星雲。

## [POJ] SH-jī-chi-sam-khòng-pat: Hái-ti-á thâu seng-hûn
Chit-ê ú-tiū khí-pho khì hō͘ tōa-chit-liōng hêng-chhiⁿ ê ko-un, ko-sok hêng-chhiⁿ-hong chhoe kah chiah-nī-tōa.
I khì hō͘ pian-chò Sharpless jī-chi-sam-khòng-pat, tī Tōa-chiah-kàu (Tāi-khián-chō) hong-hiòng gō͘-chheng kng-nî hn̄g ê só͘-chāi, pí chi̍t-lia̍p goe̍h-niû tī thiⁿ-téng ê chhùn-chhioh koh-khah khoah.
Àn-chiàu chit-ê kū-lî lâi thui-sǹg, che-ê ti̍t-kèng chha-put-to la̍k-cha̍p kng-nî tn̂g.
Sán-seng chit-ê khí-pho ê tōa-chit-liōng hêng-chhiⁿ sī Wolf-Rayet chhiⁿ, to̍h sī seng-hûn tiong-ng hū-kīn siōng-kng hit-lia̍p.
Wolf-Rayet chhiⁿ ê chit-liōng pí Thài-iông koh-khah tōa jī-cha̍p pōe, i eng-kai sī tōa-chit-liōng hêng-chhiⁿ ián-hòa kòe-têng tiong, piàn-chò chhiau-sin-seng chìn-chêng chi̍t-ê khah-té ê kai-tōaⁿ.
Wolf-Rayet chhiⁿ ê ko-sok hêng-chhiⁿ-hong tī ián-hòa chá-kî, ē sàu-kòe kiâⁿ khah-bān ê bu̍t-chit, chè-chō khí-pho hêng-thé ê seng-hûn.
Chi̍t-ê khì hō͘ hong pûn--chhut-lâi ê seng-hûn chha-put-to ū chhit-bān hòe ah.
Chit-pak chhim-khong iáⁿ-siōng ê e̍h-pîn lū-kiàⁿ ū hip-tio̍h khah-àm ê hoat-siā-sòaⁿ.
Iáⁿ-siōng lāi-té siōng chú-iàu ê pō͘-hūn sī hoat-kng ê lî-chú-hòa sng-sò͘ goân-chú, tī chia kā piau-chò nâ-sek ê.
SH-jī-chi-sam-khòng-pat khòaⁿ-khí-lâi chin kó͘-chui, i mā kiò-chò Hái-ti-á thâu seng-hûn.

## [KIP] SH-jī-tsi-sam-khòng-pat: Hái-ti-á thâu sing-hûn
Tsit-ê ú-tiū khí-pho khì hōo tuā-tsit-liōng hîng-tshinn ê ko-un, ko-sok hîng-tshinn-hong tshue kah tsiah-nī-tuā.
I khì hōo pian-tsò Sharpless jī-tsi-sam-khòng-pat, tī Tuā-tsiah-kàu (Tāi-khián-tsō) hong-hiòng gōo-tshing kng-nî hn̄g ê sóo-tsāi, pí tsi̍t-lia̍p gue̍h-niû tī thinn-tíng ê tshùn-tshioh koh-khah khuah.
Àn-tsiàu tsit-ê kū-lî lâi thui-sǹg, tse-ê ti̍t-kìng tsha-put-to la̍k-tsa̍p kng-nî tn̂g.
Sán-sing tsit-ê khí-pho ê tuā-tsit-liōng hîng-tshinn sī Wolf-Rayet tshinn, to̍h sī sing-hûn tiong-ng hū-kīn siōng-kng hit-lia̍p.
Wolf-Rayet tshinn ê tsit-liōng pí Thài-iông koh-khah tuā jī-tsa̍p puē, i ing-kai sī tuā-tsit-liōng hîng-tshinn ián-huà kuè-tîng tiong, piàn-tsò tshiau-sin-sing tsìn-tsîng tsi̍t-ê khah-té ê kai-tuānn.
Wolf-Rayet tshinn ê ko-sok hîng-tshinn-hong tī ián-huà tsá-kî, ē sàu-kuè kiânn khah-bān ê bu̍t-tsit, tsè-tsō khí-pho hîng-thé ê sing-hûn.
Tsi̍t-ê khì hōo hong pûn--tshut-lâi ê sing-hûn tsha-put-to ū tshit-bān huè ah.
Tsit-pak tshim-khong iánn-siōng ê e̍h-pîn lū-kiànn ū hip-tio̍h khah-àm ê huat-siā-suànn.
Iánn-siōng lāi-té siōng tsú-iàu ê pōo-hūn sī huat-kng ê lî-tsú-huà sng-sòo guân-tsú, tī tsia kā piau-tsò nâ-sik ê.
SH-jī-tsi-sam-khòng-pat khuànn-khí-lâi tsin kóo-tsui, i mā kiò-tsò Hái-ti-á thâu sing-hûn.

## [English] SH2-308: The Dolphin-Head Nebula
Blown by fast winds from a hot, massive star, this cosmic bubble is huge.
Cataloged as [Sharpless][Sharpless] 2-308 it lies some 5,000 light-years away toward the constellation of the Big Dog [Canis Major][Canis Major] and covers slightly more of the sky than a Full Moon.
That [corresponds][corresponds] to a diameter of 60 light-years at its estimated distance.
The massive star that created the bubble, a [Wolf-Rayet star][Wolf-Rayet star 1], is the bright one [near the center][near the center] of the nebula.
[Wolf-Rayet stars][Wolf-Rayet stars] have over 20 times the mass of the Sun and are thought to be in a brief, [pre-supernova phase][pre-supernova phase] of massive star evolution.
Fast winds from this [Wolf-Rayet star][Wolf-Rayet star 2] create the bubble-shaped nebula as they sweep up slower moving material from an earlier phase of evolution.
The [windblown][windblown] nebula has an age of about [70,000 years][70,000 years].
Relatively faint emission captured by narrowband filters in the deep image is dominated by the glow of ionized oxygen atoms [mapped to][mapped to] a blue hue.
Presenting a [mostly harmless][mostly harmless] outline, SH2-308 is also known as The Dolphin-head Nebula.

## 詞彙學習（漢羅/POJ/KIP/華語/English）
- 【海豬仔頭星雲】Hái-ti-á thâu seng-hûn/Hái-ti-á thâu sing-hûn/海豚頭星雲/the Dolphin-head Nebula
- 【大犬座】Tāi-khián-chō/Tāi-khián-tsō/大犬座/Canis Major
- 【Wolf-Rayet 星】Wolf-Rayet chhiⁿ/Wolf-Rayet tshinn/沃夫–瑞葉星/Wolf-Rayet star
- 【狹頻】e̍h-pîn/e̍h-pîn/窄頻/narrow-band
- 【濾鏡】lū-kiàⁿ/lū-kiànn/濾鏡/filter
- 【酸素】sng-sò͘/sng-sòo/氧氣/oxygen
- 【離子化】lî-chú-hòa/lî-tsú-huà/離子化/ionization
- 【發射線】hoat-siā-sòaⁿ/huat-siā-suànn/發射線/emission line
- 【直徑】ti̍t-kèng/ti̍t-kìng/直徑/diameter
- 【超新星】chhiau-sin-seng/tshiau-sin-sing/超新星/supernova

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Sharpless]:http://galaxymap.org/cat/list/sharpless/301
[Canis Major]:https://en.wikipedia.org/wiki/Canis_Major
[corresponds]:http://chandra.harvard.edu/photo/scale_distance.html
[Wolf-Rayet star 1]:http://en.wikipedia.org/wiki/Wolf-Rayet_star
[near the center]:https://en.wikipedia.org/wiki/EZ_Canis_Majoris
[Wolf-Rayet stars]:http://earthsky.org/space/wolf-rayets-are-the-most-massive-and-brightest-stars-known
[pre-supernova phase]:https://apod.nasa.gov/apod/ap030325.html
[Wolf-Rayet star 2]:https://www.nasa.gov/image-feature/goddard/hubble-view-wolf-rayet-stars-intense-and-short-lived
[windblown]:https://apod.nasa.gov/apod/ap080522.html
[70,000 years]:http://en.wikipedia.org/wiki/Middle_Paleolithic
[mapped to]:https://hubblesite.org/contents/articles/the-meaning-of-light-and-color
[mostly harmless]:https://www.goodreads.com/quotes/811-for-instance-on-the-planet-earth-man-had-always-assumed

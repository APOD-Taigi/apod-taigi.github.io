---
title: Louise 湖天頂 ê 火流星
date: 2021-10-12
publishdate: 2021-10-12T12:00:00+0800
tags: [火流星, 流星, 視星等, 國際流星組織, 國際天文聯合會]
hero: https://apod.nasa.gov/apod/fap/image/2110/FireballAlberta_Qin_1080.jpg
summary: 火流星是按怎會遮爾光？咱愛先知影火流星是異常明亮 ê 流星。國際天文聯合會 kā 比 視星等 -4 閣較光 ê 流星，定義做火流星。
categories: [podcast]
vocals: [阿錕]
---

{{% apod %}}

- 原始文章：[Fireball over Lake Louise](https://apod.nasa.gov/apod/ap211012.html)
- 影像來源 kah 版權：[Hao Qin](mailto:qinhao6999@gmail.com)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckv9q8rtj752q0981i2t8ux1q" >}}

## [漢羅] Louise 湖天頂 ê 火流星
火流星是按怎會遮爾光？
咱愛先知影 [火流星][fireball 1] 是異常明亮 ê 流星。
[國際天文聯合會][International Astronomical Union] kā 比 [視星等][apparent magnitude] -4 閣較光 ê 流星，[定義做火流星][defines a fireball]。
這个光度差不多比所有 ê 行星閣較光，嘛光到 咱會注意著 伊會照出烏影。
天文攝影師 leh 翕這張 長時間感光相片 ê 時陣，拄仔好翕著這粒流星。
伊生目睭毋捌看過遮爾光 ê [流星][meteor]。
這是 [火流星][fireball 2 t] 無毋著！
這個月初，這粒太空石頭當 leh 碎--去。
Kan-na 2 秒鐘 ê 時間，伊 to̍h tī 天頂產生足光 ê 光巡，[kā 暗暝變甲敢若日時仝款][turned night into day]。
這張相片 ê 前景是 [加拿大][Canada] [Alberta][Alberta] ê [Louise 湖][Lake Louise]。
為著欲予前景 ê 湖較明顯 leh，攝影師有 kā [火流星][fireball 3] ê 光度放較暗 leh。
雖罔講 [火流星][fireballs] 真罕得看著，毋閣足濟人攏真好運，有看著 in。
[你若是看著][you see] 火流星，你嘛會當 [kā 國際流星組織通報][report it]。
若是有超過一个人有記錄著 [火流星][fireball 4] ê 影像，無定著 to̍h 會當 [追蹤][traceable back] 伊是 ùi [太陽系][Solar System] 佗一粒天體 [噴--出來 ê][ejected]。

## [POJ] Louise ô͘ thiⁿ-téng ê Hóe-liû-chhiⁿ
Hóe-liû-chhiⁿ sī án-ná ē chiah-nī kńg?
Lán ài seng chai-iáⁿ hóe-liû-chhiⁿ sī ī-siông bêng-liōng ê liû-chhiⁿ.
Kok-chè-thian-bûn-liân-ha̍p-hōe kā pí sī-seng-téng hū-sì koh-khah kńg ê liû-chhiⁿ, tēng-gī chò hóe-liû-chhiⁿ.
Chit-ê kng-tō͘ chha-put-to pí só͘-ū ê kiâⁿ-chhiⁿ koh-khah kńg, mā kng kàu lán ē chù-ì tio̍h i ē chiò-chut o͘-iáⁿ.
Thian-bûn liap-iáⁿ-su leh hip chit-tiuⁿ tn̂g-sî-kan kám-kng siòng-phìⁿ ê sî-chūn, tú-á-hó hip-tio̍h chit-lia̍p liû-chhiⁿ.
I siⁿ ba̍k-chiu m̄-bat khòaⁿ-kòe chiah-nī kng ê liû-chhiⁿ.
Che sī hóe-liû-chhiⁿ bô-m̄-tio̍h!
Chit-kò-goe̍h-chhe, chit-lia̍p thài-khong chio̍h-thâu tng-leh chhùi--khì.
Kan-na nn̄g-bió-cheng ê sî-kan, i to̍h tī thiⁿ-téng sán-seng chiok kng ê kng-sûn, kā àm-mî piàn-kah ká-ná ji̍t-sî kāng-khoán.
Chit-tiuⁿ siòng-phìⁿ ê chiân-kéng sī Ka-ná-tà Alberta ê Louise ô͘.
Ūi-tio̍h-beh hō͘ chiân-kéng ê ô͘ khah bêng-hián leh, liap-iáⁿ-su ū kā hóe-liû-chhiⁿ ê kng-tō͘ pàng khah-àm  leh.
Sui-bóng-kóng hóe-liû-chhiⁿ chin hán-tit khòaⁿ-tio̍h, m̄-koh chiok-chōe-lâng lóng chin hó-ūn, ū khòaⁿ-tio̍h in.
Lí nā-sī khòaⁿ-tio̍h hóe-liû-chhiⁿ, lí mā ē-tàng kā Kok-chè-liû-chhiⁿ-cho͘-chit thong-pò.
Nā-sī ū chhiau-kòe chi̍t-ê-lâng ū kì-lo̍k tio̍h hóe-liû-chhiⁿ ê iáⁿ-siōng, bô-tiāⁿ-tio̍h to̍h ē-tàng tui-chong i sī ùi thài-iông-hē tó-chi̍t-lia̍p thian-thé phùn--chhut-lâi ê.

## [KIP] Louise ôo thinn-tíng ê Hué-liû-tshinn
Hué-liû-tshinn sī án-ná ē tsiah-nī kńg?
Lán ài sing tsai-iánn hué-liû-tshinn sī ī-siông bîng-liōng ê liû-tshinn.
Kok-tsè-thian-bûn-liân-ha̍p-huē kā pí sī-sing-tíng hū-sì koh-khah kńg ê liû-tshinn, tīng-gī tsò hué-liû-tshinn.
Tsit-ê kng-tōo tsha-put-to pí sóo-ū ê kiânn-tshinn koh-khah kńg, mā kng kàu lán ē tsù-ì tio̍h i ē tsiò-tsut oo-iánn.
Thian-bûn liap-iánn-su leh hip tsit-tiunn tn̂g-sî-kan kám-kng siòng-phìnn ê sî-tsūn, tú-á-hó hip-tio̍h tsit-lia̍p liû-tshinn.
I sinn ba̍k-tsiu m̄-bat khuànn-kuè tsiah-nī kng ê liû-tshinn.
Tse sī hué-liû-tshinn bô-m̄-tio̍h!
Tsit-kò-gue̍h-tshe, tsit-lia̍p thài-khong tsio̍h-thâu tng-leh tshuì--khì.
Kan-na nn̄g-bió-tsing ê sî-kan, i to̍h tī thinn-tíng sán-sing tsiok kng ê kng-sûn, kā àm-mî piàn-kah ká-ná ji̍t-sî kāng-khuán.
Tsit-tiunn siòng-phìnn ê tsiân-kíng sī Ka-ná-tà Alberta ê Louise ôo.
Uī-tio̍h-beh hōo tsiân-kíng ê ôo khah bîng-hián leh, liap-iánn-su ū kā hué-liû-tshinn ê kng-tōo pàng khah-àm  leh.
Sui-bóng-kóng hué-liû-tshinn tsin hán-tit khuànn-tio̍h, m̄-koh tsiok-tsuē-lâng lóng tsin hó-ūn, ū khuànn-tio̍h in.
Lí nā-sī khuànn-tio̍h hué-liû-tshinn, lí mā ē-tàng kā Kok-tsè-liû-tshinn-tsoo-tsit thong-pò.
Nā-sī ū tshiau-kuè tsi̍t-ê-lâng ū kì-lo̍k tio̍h hué-liû-tshinn ê iánn-siōng, bô-tiānn-tio̍h to̍h ē-tàng tui-tsong i sī uì thài-iông-hē tó-tsi̍t-lia̍p thian-thé phùn--tshut-lâi ê.

## [English] Fireball over Lake Louise
What makes a meteor a fireball?
First of all, everyone agrees that a [fireball][fireball 1] is an exceptionally bright meteor.
Past that, the [International Astronomical Union][International Astronomical Union] [defines a fireball][defines a fireball] as a meteor brighter than [apparent magnitude][apparent magnitude] -4, which corresponds (roughly) to being brighter than any planet -- as well as bright enough to cast a human-noticeable shadow.
Pictured, an astrophotographer taking a long-duration sky image captured by accident the brightest [meteor][meteor] he had ever seen.
Clearly a [fireball][fireball 2 e], the disintegrating space-rock created a trail so bright it [turned night into day][turned night into day] for about two seconds earlier this month.
The [fireball][fireball 3] has been artificially dimmed in the featured image to bring up foreground [Lake Louise][Lake Louise] in [Alberta][Alberta], [Canada][Canada].
Although [fireballs][fireballs] are rare, many people have been lucky enough to see them.
If [you see][you see] a fireball, you can [report it][report it].
If more than one person recorded an image, the [fireball][fireball 4] might be [traceable back][traceable back] to the [Solar System][Solar System] body from which it was [ejected][ejected].

## 詞彙學習（漢羅/POJ/KIP/華文/English）
- 【火流星】hóe-liû-chhiⁿ/hué-liû-tshinn/火流星/fireball
- 【流星】liû-chhiⁿ/liû-tshinn/流星/meteor
- 【國際天文聯合會】Kok-chè-thian-bûn-liân-ha̍p-hōe/Kok-tsè-thian-bûn-liân-ha̍p-huē/國際天文聯合會/International Astronomical Union
- 【視星等】sī-seng-téng/sī-sing-tíng/視星等/apparent magnitude
- 【國際流星組織】Kok-chè-liû-chhiⁿ-cho͘-chit/Kok-tsè-liû-tshinn-tsoo-tsit/國際流星組織/International Meteor Organization

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[fireball 1]:https://apod.nasa.gov/apod/ap171225.html
[International Astronomical Union]:https://www.iau.org/administration/about/
[defines a fireball]:https://www.iau.org/public/themes/meteors_and_meteorites/
[apparent magnitude]:https://en.wikipedia.org/wiki/Apparent_magnitude
[meteor]:https://solarsystem.nasa.gov/asteroids-comets-and-meteors/meteors-and-meteorites/overview/
[fireball 2 e]:https://apod.nasa.gov/apod/ap210315.html
[fireball 2 t]:https://apod.tw/daily/20210315/
[turned night into day]:https://apod.nasa.gov/apod/ap130218.html
[fireball 3]:https://cneos.jpl.nasa.gov/fireballs/
[Lake Louise]:https://youtu.be/4K5sCmRV54Y
[Alberta]:https://en.wikipedia.org/wiki/Alberta
[Canada]:https://en.wikipedia.org/wiki/Canada
[fireballs]:https://apod.nasa.gov/apod/ap130209.html
[you see]:https://i.pinimg.com/550x/81/21/c0/8121c0291fa14d1fe52b9eb007741cac.jpg
[report it]:https://www.imo.net/fireball-over-adriatic-sea-on-august-18/
[fireball 4]:https://fireballs.ndc.nasa.gov/
[traceable back]:https://apod.nasa.gov/apod/ap090511.html
[Solar System]:https://solarsystem.nasa.gov/solar-system/our-solar-system/overview/
[ejected]:https://apod.nasa.gov/apod/ap200916.html

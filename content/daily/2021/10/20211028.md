---
title: Mirach ê 幽靈
date: 2021-10-28
publishdate: 2021-10-28T12:00:00+0800
tags: [NGC 404, 仙女座 β, Mirach, Mirach ê 幽靈, 紅巨星]
hero: https://apod.nasa.gov/apod/fap/image/2110/Mirach_NGC404ChumackHRweb1024c.jpg
summary: 若是講著鬼，Mirach ê 幽靈 敢若無遐爾恐怖。Mirach ê 幽靈 是一个暗暗霧霧 ê 星系，拄仔好 kah 一粒足光 ê 恆星 Mirach ê 視線方向 giōng-欲仝。
categories: [podcast]
vocals: [蔡老師]
---

{{% apod %}}

- 原始文章：[Mirach's Ghost](https://apod.nasa.gov/apod/ap211028.html)
- 影像來源 kah [版權][copyright]：[John Chumack](http://www.galacticimages.com/blog/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl0tu9f6l00dk0hz113gk6q6g" >}}

## [漢羅] Mirach ê 幽靈
[若是講著鬼][As far as ghosts go]，Mirach ê 幽靈 敢若無遐爾 [恐怖][scary]。
Mirach ê 幽靈 是一个暗暗霧霧 ê 星系。
毋閣天文學家知影講，伊拄仔好 kah 一粒足光 ê 恆星 Mirach ê 視線方向 giōng-欲仝。
Mirach 嘛叫做 仙女座 β，to̍h tī 這个星場 ê [中央][Centered in]。
Mirach 是一粒 [紅巨][red giant] 星，離咱有 200 光年遠。
伊比太陽較冷，毋閣比太陽較大粒，伊實際上嘛比太陽較光。
Ùi 大部份 ê 望遠鏡來看，爍光 kah [繞射光尖][diffraction spikes] 藏 tī Mirach 附近 ê 天體，才會予 這个暗暗霧霧 ê 星系 看起來 敢若是 反射 Mirach 恆星光 ê 結果，to̍h 親像是伊 ê 幽靈仝款。
Tī [這張清楚 ê 相片][this sharp image] 內底，Mirach ê 正爿面頂有 Mirach ê 幽靈，伊去予編做 [NGC 404][NGC 404]，離咱有 1000 萬光年遠。

## [POJ] Mirach ê Iu-lêng
Nā-sī kóng-tio̍h kúi, Mirach ê iu-lêng ká-ná bô hiah-nī khióng-pò͘.
Mirach ê iu-lêng sī chi̍t-ê àm-àm bū-bū ê seng-hē.
M̄-koh thian-bûn-ha̍k-ka chai-iáⁿ kóng, i tú-á-hó kah chi̍t-lia̍p chiok-kng ê hêng-chhiⁿ Mirach ê sī-sòaⁿ-hong-hiòng giōng-beh kâng.
Mirach mā kiò-chò Sian-lú-chō Beta, to̍h tī chit-ê seng-tiûⁿ ê tiong-ng.
Mirach sī chi̍t-lia̍p âng-kū-chhiⁿ, lî lán ū nn̄g-pah kng-nî hn̄g.
I pí Thài-iông khah léng, m̄-koh pí Thài-iông khah tōa-lia̍p, i si̍t-chè-siōng mā pí Thài-iông khah kng.
Ùi tōa-pō͘-hūn ê bōng-oán-kiàⁿ lâi-khòaⁿ, sih-kng kah jiàu-siā-kng-chiam chhàng tī Mirach hū-kīn ê thian-thé, chiah-ē hō͘ chit-ê àm-àm bū-bū ê seng-hē khòaⁿ-khí-lâi ká-ná sī hoán-siā Mirach hêng-chhiⁿ-kng ê kiat-kó, to̍h chhin-chhiūⁿ sī i ê iu-lêng kāng-khoán.
Tī chit-tiuⁿ chheng-chhó͘ ê siòng-phìⁿ lāi-té, Mirach ê chiàⁿ-pêng bīn-téng ū Mirach ê iu-lêng, i khì hō͘ pian-chò NGC sù-khòng-sù, lî lán ū chi̍t-chheng-bān kng-nî hn̄g.


## [KIP] Mirach ê Iu-lîng
Nā-sī kóng-tio̍h kuí, Mirach ê iu-lîng ká-ná bô hiah-nī khióng-pòo.
Mirach ê iu-lîng sī tsi̍t-ê àm-àm bū-bū ê sing-hē.
M̄-koh thian-bûn-ha̍k-ka tsai-iánn kóng, i tú-á-hó kah tsi̍t-lia̍p tsiok-kng ê hîng-tshinn Mirach ê sī-suànn-hong-hiòng giōng-beh kâng.
Mirach mā kiò-tsò Sian-lú-tsō Beta, to̍h tī tsit-ê sing-tiûnn ê tiong-ng.
Mirach sī tsi̍t-lia̍p âng-kū-tshinn, lî lán ū nn̄g-pah kng-nî hn̄g.
I pí Thài-iông khah líng, m̄-koh pí Thài-iông khah tuā-lia̍p, i si̍t-tsè-siōng mā pí Thài-iông khah kng.
Uì tuā-pōo-hūn ê bōng-uán-kiànn lâi-khuànn, sih-kng kah jiàu-siā-kng-tsiam tshàng tī Mirach hū-kīn ê thian-thé, tsiah-ē hōo tsit-ê àm-àm bū-bū ê sing-hē khuànn-khí-lâi ká-ná sī huán-siā Mirach hîng-tshinn-kng ê kiat-kó, to̍h tshin-tshiūnn sī i ê iu-lîng kāng-khuán.
Tī tsit-tiunn tshing-tshóo ê siòng-phìnn lāi-té, Mirach ê tsiànn-pîng bīn-tíng ū Mirach ê iu-lîng, i khì hōo pian-tsò NGC sù-khòng-sù, lî lán ū tsi̍t-tshing-bān kng-nî hn̄g.

## [English] Mirach's Ghost
[As far as ghosts go][As far as ghosts go], Mirach's Ghost isn't really that [scary][scary].
Mirach's Ghost is just a faint, fuzzy galaxy, well known to astronomers, that happens to be seen nearly along the line-of-sight to [Mirach][Mirach], a bright star.
[Centered in][Centered in] this star field, Mirach is also called Beta Andromedae.
About 200 light-years distant, Mirach is a [red giant][red giant] star, cooler than the Sun but much larger and so intrinsically much brighter than our parent star.
In most telescopic views, glare and [diffraction spikes][diffraction spikes] tend to hide things that lie near Mirach and make the faint, fuzzy galaxy look like a ghostly internal reflection of the almost overwhelming starlight.
Still, appearing in [this sharp image][this sharp image] just above and to the right of Mirach, Mirach's Ghost is cataloged as galaxy [NGC 404][NGC 404] and is estimated to be some 10 million light-years away.

## 詞彙學習

|漢羅|POJ|KIP|華語|English|
|-|-|-|-|-|
|星場|seng-tiûⁿ|sing-tiûnn|星場|star field|
|紅巨星|âng-kū-chhiⁿ|âng-kū-tshinn|紅巨星|red giant star|
|視線方向|sī-sòaⁿ-hong-hiòng|sī-sùann-hong-hiòng|視線方向|line-of-sight|
|仙女座 β|Sian-lú-chō Beta|Sian-lú-tsō Beta|仙女座 β|Beta Andromedae|
|紅巨星|âng-kū-chhiⁿ|âng-kū-tshinn|紅巨星|red giant star|
|爍光|sih-kng|sih-kng|眩光|glare|
|繞射|jiàu-siā|jiàu-siā|繞射|diffraction|
|繞射光尖|jiàu-siā-kng-chiam|jiàu-siā-kng-chiam|繞射針狀體|diffraction spikes|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[As far as ghosts go]:https://en.wikisource.org/wiki/The_Old_Astronomer
[scary]:https://www.nasa.gov/feature/jpl/new-nasa-posters-feature-cosmic-frights-for-halloween
[Mirach]:http://stars.astro.illinois.edu/Sow/mirach.html
[Centered in]:https://apod.nasa.gov/apod/ap150926.html
[red giant]:http://en.wikipedia.org/wiki/Red_giant
[diffraction spikes]:http://en.wikipedia.org/wiki/Diffraction_spike
[this sharp image]:https://www.galacticimages.com/mirach-beta-andromedae-ngc-404-mirachs-ghost/
[NGC 404]:http://arxiv.org/abs/1003.4985

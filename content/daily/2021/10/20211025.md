---
title: 迵 tùi 銀河中心 ê 路
date: 2021-10-25
publishdate: 2021-10-25T12:00:00+0800
tags: [銀河中心, 銀河, 銀河系, 內海仔星雲, 三叉星雲, 藍色時間]
hero: https://apod.nasa.gov/apod/fap/image/2110/MonumentValleyRoad_Abramyan_960_annotated.jpg
summary: 這條迵 tùi 咱銀河中心 ê 路敢會迵過 紀念碑谷？無一定愛！毋閣若是會，to̍h kā 翕一張相。
categories: [podcast]
vocals: [阿錕]
---

{{% apod %}}

- 原始文章：[Road to the Galactic Center](https://apod.nasa.gov/apod/ap211025.html)
- 影像來源 kah 版權：[Michael Abramyan](https://abramyanphoto.com/)
- 天文探索 kah 科普教育：[支援 APOD ê 博士班學程](https://asterisk.apod.com/viewtopic.php?f=28&t=41989)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckw0te1323vnf0968bap2m1gq" >}}

## [漢羅] 迵 tùi 銀河中心 ê 路
這條迵 tùi 咱銀河中心 ê 路敢會迵過 [紀念碑谷][Monument Valley]？
無一定愛！毋閣若是會，to̍h kā 翕--一張啊。
這張相片內底 ê 這條路是 [美國 163 號高速公路][US Route 163]，[Navajo 國家][Navajo Nation] [保護區][Reservation] ê 山形 to̍h 出現 tī 地平線面頂。
[銀河系][Milky Way Galaxy] ê 光帶 ùi 天頂延伸落來，拄仔好 kah [地面上][Earth] ê 路 [相迵][continuation]。
塗粉雲絲 kā [銀河][Milky Way] 閘暗去，毋閣天頂猶閣有幾若十億粒天星、幾若款色光 ê 雲，嘛包括 [內海仔星雲][Lagoon] kah [三叉星雲][Trifid t]。
這張組合相片是用仝一台 kha-mé-lah tī [美國][USA] [猶他州][Utah] ê [Forest Gump Point][Forest Gump Point] 翕 ê。
前景是 9 月日頭落山了後 ê [藍色時間][blue hour] 翕 ê，背景是 kā 幾若點鐘了後翕 ê 4 張相片拼做一張 ê。

## [POJ] Thàng tùi Gîn-hô tiong-sim ê lō͘
Chit-tiâu thàng tùi lán Gîn-hô tiong-sim ê lō͘ kám-ē thàng kòe Kì-liām-pi-kok?
Bô it-tēng ài! M̄-koh nā-sī ē, to̍h kā hip--chit-tiuⁿ-ah.
Chit-tiuⁿ siòng-phìⁿ lāi-té ê chit-tiâu lō͘ sī Bí-kok chi̍t-pah-la̍k-cha̍p-saⁿ hō ko-sok-kong-lō͘, Navajo Kok-ka-pó-hō͘-khu ê soaⁿ-hêng to̍h chhut-hiān tī tē-pêng-sòaⁿ bīn-téng.
Gîn-hô-hē ê kng-tòa ùi thiⁿ-téng iân-sin lo̍h-lâi, tú-á-hó kah tē-bīn-siōng ê lō͘ sio-thàng.
Thô͘-hún hûn-si kā Gîn-hô cha̍h-àm-khì, m̄-koh thiⁿ-téng iáu-koh-ū kúi-nā-cha̍p-ek lia̍p thiⁿ-chhiⁿ, kúi-nā-khoán se̍k-kng ê hûn, mā pau-koat Lāi-hái-á-seng-hûn kah Sam-chhe-seng-hûn.
Chit-tiuⁿ cho͘-ha̍p siòng-phìⁿ sī iōng kâng-chi̍t-tâi kha-mé-lah tī Bí-kok Iû-tha-chiu ê Forest Gump Point hip ê.
Chiân-kéng sī káu goe̍h ji̍t-thâu lo̍h-soaⁿ liáu-āu ê nâ-sek sî-kan hip ê, pōe-kéng sī kā kúi-nā-tiám-cheng liáu-āu hip ê sì tiuⁿ siòng-phìⁿ pheng chò chit-tiuⁿ ê.

## [KIP] Thàng tuì Gîn-hô tiong-sim ê lōo
Tsit-tiâu thàng tuì lán Gîn-hô tiong-sim ê lōo kám-ē thàng kuè Kì-liām-pi-kok?
Bô it-tīng ài! M̄-koh nā-sī ē, to̍h kā hip--tsit-tiunn-ah.
Tsit-tiunn siòng-phìnn lāi-té ê tsit-tiâu lōo sī Bí-kok tsi̍t-pah-la̍k-tsa̍p-sann hō ko-sok-kong-lōo, Navajo Kok-ka-pó-hōo-khu ê suann-hîng to̍h tshut-hiān tī tē-pîng-suànn bīn-tíng.
Gîn-hô-hē ê kng-tuà uì thinn-tíng iân-sin lo̍h-lâi, tú-á-hó kah tē-bīn-siōng ê lōo sio-thàng.
Thôo-hún hûn-si kā Gîn-hô tsa̍h-àm-khì, m̄-koh thinn-tíng iáu-koh-ū kuí-nā-tsa̍p-ik lia̍p thinn-tshinn, kuí-nā-khuán si̍k-kng ê hûn, mā pau-kuat Lāi-hái-á-sing-hûn kah Sam-tshe-sing-hûn.
Tsit-tiunn tsoo-ha̍p siòng-phìnn sī iōng kâng-tsi̍t-tâi kha-mé-lah tī Bí-kok Iû-tha-tsiu ê Forest Gump Point hip ê.
Tsiân-kíng sī káu gue̍h ji̍t-thâu lo̍h-suann liáu-āu ê nâ-sik sî-kan hip ê, puē-kíng sī kā kuí-nā-tiám-tsing liáu-āu hip ê sì tiunn siòng-phìnn phing tsò tsit-tiunn ê.

## [English] Road to the Galactic Center
Does the road to our galaxy's center go through [Monument Valley][Monument Valley]?
It doesn't have to, but if your road does -- take a picture.
In this case, the road is [US Route 163][US Route 163] and iconic buttes on the [Navajo Nation][Navajo Nation]al [Reservation][Reservation] populate the horizon.
The band of [Milky Way Galaxy][Milky Way Galaxy] stretches down from the sky and appears to be a [continuation][continuation] of the road on [Earth][Earth].
Filaments of dust darken the [Milky Way][Milky Way], in contrast to billions of bright stars and several colorful glowing gas clouds including the [Lagoon][Lagoon] and [Trifid][Trifid e] nebulas.
The featured picture is a composite of images taken with the same camera and from the same location -- [Forest Gump Point][Forest Gump Point] in [Utah][Utah], [USA][USA].
The foreground was taken just after sunset in early September during the [blue hour][blue hour], while the background is a mosaic of four exposures captured a few hours later.

## 詞彙學習

|漢羅|POJ|KIP|華語|English|
|-|-|-|-|-|
|紀念碑谷|Kì-liām-pi-kok|Kì-liām-pi-kok|紀念碑谷|Monument Valley|
|內海仔星雲|Lāi-hái-á-seng-hûn|Lāi-hái-á-sing-hûn|礁湖星雲|the Lagoon nebula|
|三叉星雲|Sam-chhe-seng-hûn|Sam-tshe-sing-hûn|三裂星雲|the Trifid nebula|
|雲絲|hûn-si|hûn-si|絲狀體|filament|
|藍色時間|nâ-sek sî-kan|nâ-sik sî-kan|藍色時間|blue hour|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[Monument Valley]:https://en.wikipedia.org/wiki/Monument_Valley
[US Route 163]:https://youtu.be/0yTBvAhj7Nw?t=293
[Navajo Nation]:https://en.wikipedia.org/wiki/Navajo_Nation
[Reservation]:https://en.wikipedia.org/wiki/Navajo_Nation#Reservation_and_expansion
[Milky Way Galaxy]:https://imagine.gsfc.nasa.gov/science/objects/milkyway1.html
[continuation]:https://blogmais.files.wordpress.com/2008/04/imagem_ht_07-04-23.jpg
[Earth]:https://solarsystem.nasa.gov/planets/earth/overview/
[Milky Way]:https://apod.nasa.gov/apod/ap190927.html
[Lagoon]:https://apod.nasa.gov/apod/ap181112.html
[Trifid e]:https://apod.nasa.gov/apod/ap210812.html
[Trifid t]:https://apod.tw/daily/20210812/
[Forest Gump Point]:https://www.travelinusa.us/forrest-gump-point/
[Utah]:https://en.wikipedia.org/wiki/Utah
[USA]:https://en.wikipedia.org/wiki/United_States
[blue hour]:https://apod.nasa.gov/apod/ap191011.html

---
title: 雲頂 ê 極光
date: 2021-05-30
publishdate: 2021-05-30T12:00:00+0800
tags: [極光, 地球磁層, 地球磁場, 透鏡雲]
hero: https://apod.nasa.gov/apod/fap/image/2105/AuroraClouds_Boffelli_2048.jpg
summary: 極光一般來講 tī 雲 ê 面頂出現。極光是 ùi 太陽噴出來 ê 快速運動粒子 碰著 地球磁層 產生 ê。



---

{{% apod %}}

- 原始文章：[Aurora over Clouds](https://apod.nasa.gov/apod/ap210530.html)
- 影像提供 kah 版權：[Daniele Boffelli](https://www.facebook.com/danieleboffellifotografia/)
- APOD Instagram 嘛有：[English](https://www.instagram.com/astronomypicturesdaily/), [Farsi](https://www.instagram.com/skypixapod/), [Indonesian](https://www.instagram.com/apod.id/), [Persian](https://www.instagram.com/avastarapod/), or [Portuguese](https://www.instagram.com/apodbrasil/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 雲頂 ê 極光

極光一般來講會 tī 雲 ê 面頂出現。
[極光][auroral glow] 是 ùi 太陽噴出來 ê 快速運動粒子 碰著 [地球磁層][Earth's magnetosphere] 產生 ê。
Tī 遐，踅 [地球磁場][Earth's magnetic field] ê 帶電粒子，會碰著 [地球大氣層][Earth's atmosphere] 較懸所在 ê 原子 kah 分子。
像 [酸素][oxygen] 原子，若是去予這款相碰激發了後，to̍h 會發出青色 ê [極光][aurora 1]。
低層 ê [極光][aurora 2] 會發生 tī 100 公里懸以上 ê 所在。
是講大部份 ê 雲干焦會出現 tī 10 公里懸以下 ê 所在。
這張 2015 年 tī [冰島][Iceland] [Dyrholaey][Dyrholaey] 翕 ê [相片][featured picture]，to̍h 看會當清楚看著雲 kah [極光][auroras] ê 相對懸度。
Tī 遐， 有一位天文攝影師，為著欲翕著這个 [媠甲親像一幅圖 ê 燈塔][picturesque lighthouse] 面頂 ê 極光，決定忍受 [強風][high winds] kah 彼陣 ê 烏陰天。
結果 tī 路 lih 煞翕著這張有搝長 [透鏡雲][lenticular clouds] ê 相片。


## [POJ] Hûn-téng ê Ke̍k-kng

Ke̍k-kng it-poaⁿ-lâi-kóng ē tī hûn ê bīn-téng chhut-hiān.
Ke̍k-kng sī ùi Thài-iông phùn--chhut-lâi ê khoài-sok ūn-tōng lia̍p-chú pōng-tio̍h Tē-kiû chû-chân sán-seng ê.
Tī hiah, se̍h Tē-kiû chû-tiûⁿ ê tòa-tiān lia̍p-chú, ē pōng-tio̍h Tē-kiû tōa-khì-chân khah koân só͘-chāi ê goân-chú kah hun-chú.
Chhiūⁿ sǹg-sò͘ goân-chú, nā-sī khì hō͘ chi̍t-khòaⁿ sio-pōng kek-hoat liáu-āu, to̍h ē hoat-chhut chheⁿ-sek ê ke̍k-kng.
Kē-chân ê ke̍k-kng ē hoat-seng tī chi̍t-pah kong-lí koân í-siōng ê só͘-chāi.
Sī-kóng tōa-pō͘-hūn ê hûn kan-na ē chhut-hiān tī cha̍p kong-lí koân í-hā ê só͘-chāi.
Chit-tiuⁿ jī-khòng-it-ngó͘ nî tī Peng-tó Dyrholaey hip ê siòng-phìⁿ, to̍h ē-tàng chheng-chhó͘ khòaⁿ-tio̍h hûn kah ke̍k-kng ê siong-tùi koân-tō͘.
Tī hiah, ū chi̍t-ūi thian-bûn liap-iáⁿ-su, ūi-tio̍h beh hip-tio̍h chit-ê súi-kah chhiⁿ-chhiūⁿ chi̍t-pak-tô͘ ê teng-thah bīn-téng ê ke̍k-kng, koat-tēng jím-siū kiông-hong kah hit-chūn ê o͘-im-thiⁿ.
Kiat-kó tī lō͘--lih soah hip-tio̍h chit-tiuⁿ ū giú-tn̄g thàu-kiàⁿ-hûn ê siòng-phìⁿ.



## [KIP] Hûn-tíng ê Ki̍k-kng

Ki̍k-kng it-puann-lâi-kóng ē tī hûn ê bīn-tíng tshut-hiān.
Ki̍k-kng sī uì Thài-iông phùn--tshut-lâi ê khuài-sok ūn-tōng lia̍p-tsú pōng-tio̍h Tē-kîu tsû-tsân sán-sing ê.
Tī hiah, se̍h Tē-kîu tsû-tîunn ê tuà-tiān lia̍p-tsú, ē pōng-tio̍h Tē-kîu tuā-khì-tsân khah kuân sóo-tsāi ê guân-tsú kah hun-tsú.
Tshīunn sǹg-sòo guân-tsú, nā-sī khì hōo tsi̍t-khuànn sio-pōng kik-huat liáu-āu, to̍h ē huat-tshut tshenn-sik ê ki̍k-kng.
Kē-tsân ê ki̍k-kng ē huat-sing tī tsi̍t-pah kong-lí kuân í-siōng ê sóo-tsāi.
Sī-kóng tuā-pōo-hūn ê hûn kan-na ē tshut-hiān tī tsa̍p kong-lí kuân í-hā ê sóo-tsāi.
Tsit-tiunn jī-khòng-it-ngóo nî tī Ping-tó Dyrholaey hip ê siòng-phìnn, to̍h ē-tàng tshing-tshóo khuànn-tio̍h hûn kah ki̍k-kng ê siong-tuì kuân-tōo.
Tī hiah, ū tsi̍t-uī thian-bûn liap-iánn-su, uī-tio̍h beh hip-tio̍h tsit-ê suí-kah tshinn-tshīunn tsi̍t-pak-tôo ê ting-thah bīn-tíng ê ki̍k-kng, kuat-tīng jím-sīu kiông-hong kah hit-tsūn ê oo-im-thinn.
Kiat-kó tī lōo--lih suah hip-tio̍h tsit-tiunn ū gíu-tn̄g thàu-kiànn-hûn ê siòng-phìnn.



## [English] Aurora over Clouds

Auroras usually occur high above the clouds.
The [auroral glow][auroral glow] is created when fast-moving particles ejected from the Sun impact the [Earth's magnetosphere][Earth's magnetosphere], from which charged particles spiral along the [Earth's magnetic field][Earth's magnetic field] to strike atoms and molecules high in the [Earth's atmosphere][Earth's atmosphere].
An [oxygen][oxygen] atom, for example, will glow in the green light commonly emitted by an [aurora][aurora 1] after being energized by such a collision.
The lowest part of an [aurora][aurora 2] will typically occur about 100 kilometers up, while most clouds exist only below about 10 kilometers.
The relative heights of clouds and [auroras][auroras] are shown clearly in the [featured picture][featured picture] in 2015 from [Dyrholaey][Dyrholaey], [Iceland][Iceland].
There, a determined astrophotographer withstood [high winds][high winds] and initially overcast skies in an attempt to capture aurora over a [picturesque lighthouse][picturesque lighthouse], only to take, by chance, the featured picture including elongated [lenticular clouds][lenticular clouds], [along the way][along the way].


## 詞彙學習（台語漢字/POJ/KIP/華語漢字/English）

- 【極光】ke̍k-kng/ki̍k-kng/極光/aurora
- 【磁層】chû-chân/tsû-tsân/磁層/magnetosphere
- 【酸素】sǹg-sò͘/sǹg-sòo/氧/Oxygen
- 【透鏡雲】thàu-kiàⁿ-hûn/thàu-kiànn-hûn/透鏡雲/lenticular clouds


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[auroral glow]:http://www.atoptics.co.uk/highsky/auror3.htm
[Earth's magnetosphere]:http://science.nasa.gov/heliophysics/focus-areas/magnetosphere-ionosphere/
[Earth's magnetic field]:http://www.nasa.gov/mission_pages/sunearth/news/gallery/Earths-magneticfieldlines-dipole.html
[Earth's atmosphere]:http://www.nasa.gov/mission_pages/sunearth/science/atmosphere-layers2.html
[oxygen]:http://periodic.lanl.gov/8.shtml
[aurora 1]:https://apod.nasa.gov/apod/ap141103.html
[aurora 2]:https://apod.nasa.gov/apod/ap130609.html
[auroras]:http://www.gi.alaska.edu/AuroraForecast
[featured picture]:https://www.facebook.com/NikonItalia/photos/a.380376239661.158168.147466084661/10153716437154662/
[Dyrholaey]:https://youtu.be/_Om267wp-h4
[Iceland]:https://en.wikipedia.org/wiki/Iceland
[high winds]:https://i2.wp.com/puppytoob.com/wp-content/uploads/2013/04/Dogs_In_Wind_9.jpg?resize=619%2C411&ssl=1
[picturesque lighthouse]:https://apod.nasa.gov/apod/fap/image/1511/DSC_6447.jpg
[lenticular clouds]:https://apod.nasa.gov/apod/ap090203.html
[along the way]:https://quoteinvestigator.com/2012/05/06/other-plans/

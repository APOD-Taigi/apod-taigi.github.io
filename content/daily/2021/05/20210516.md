---
title: NGC 602 kah 伊 ê 遠方
date: 2021-05-16
publishdate: 2021-05-16T12:00:00+0800
tags: [NGC 602, 衛星星系, 小麥哲倫星雲, 星團]
hero: https://apod.nasa.gov/apod/fap/image/2105/Ngc602_Hubble_3749.jpg
summary: 這个雲看起來 to̍h 親像一粒蚵仔，遮 ê 恆星 mā 敢若真珠仝款，毋閣 in 看起來敢若較遠 ê 款。

---

{{% apod %}}

- 原始文章：[NGC 602 and Beyond](https://apod.nasa.gov/apod/ap210516.html)
- 影像提供：[NASA](https://www.nasa.gov/), [ESA](https://www.spacetelescope.org/), and the [Hubble Heritage](http://heritage.stsci.edu/) Team ([STScI](https://www.stsci.edu/)/[AURA](https://www.aura-astronomy.org/)) - [ESA](https://www.spacetelescope.org/)/Hubble Collaboration
- 台文翻譯：[An-Li Tsai][An-Li Tsai] ([NCU][NCU])

## [漢羅] NGC 602 kah 伊 ê 遠方

這个雲看起來 to̍h 親像一粒蚵仔，遮 ê 恆星 mā 敢若真珠仝款，毋閣 in 看起來敢若較遠 ê 款。
離咱 20 萬光年遠 ê 衛星星系 [小麥哲倫星雲][Small Magellanic Cloud 1] ê 外沿附近，有一个 5 百萬歲 ê [少年][young] 星團 [NGC 602][NGC 602 a]。
[NGC 602][NGC 602 b] tī 這張 [予人讚嘆 ê 哈伯影像][stunning Hubble image] 內底，去予一寡會產生新恆星 ê 氣體 kah 塗粉箍 tī 內底。
[美妙][Fantastic] ê 雲嶺 kah 予輻射掃出來 ê 外形，應該是 [NGC 602][NGC 602 c] 內底 ê 大質量少年恆星發出 ê 足強能量 ê 輻射 kah 衝擊波，kā [塗粉][dust] 物質食去，引起星團中心 ê [恆星形成][star formation] 運動，才閣湠出去 ê。
用 [小麥哲倫星雲][Small Magellanic Cloud 2t] 估計 ê 距離來推算，[這張影像][the featured picture] 差不多有 200 光年闊。
毋閣咱 mā 會當 tī [這个清楚 ê 彩色景色][this sharp multi-colored view] 內底，看著各種 [美麗][tantalizing] ê 背景星系。
遮 ê [背景星系][background galaxies] 上無有幾若億光年遠，有 ê 是 [比 NGC 602 閣較遠][beyond NGC 602]。

## [POJ]  NGC lio̍k-khòng-jī kah i ê oán-hong

Chit-ê hûn khòaⁿ--khí-lâi to̍h chhiⁿ-chhiūⁿ chi̍t-lia̍p ô-á, chia ê hêng-chhiⁿ mā ká-ná chin-chu kāng-khoán, m̄-koh in khòaⁿ--khí-lâi  ká-ná khah-hn̄g ê khoán.
Lí lán jī-cha̍p-bān kng-nî hn̄g ê ūi-chhiⁿ seng-hē Sió Be̍h-thiat-lûn seng-hûn ê gōa-iân hū-kīn, ū chi̍t-ê gō͘-pah-bān hòe ê siàu-liân seng-thoân NGC lio̍k-khòng-jī.
NGC lio̍k-khòng-jī tī chit-tiuⁿ hō͘-lâng chàn-thàn ê Ha-peh iáⁿ-siōng lāi-té, khì hō͘ chi̍t-kóa ē sán-seng sin hêng-chhiⁿ ê khì-thé kah thô͘-hún kho͘ tī lāi-té.
Bí-miāu ê hûn-niá kah hō͘ hok-siā sàu--chhut-lâi ê gōa-hêng, eng-kai sī NGC lio̍k-khòng-jī lāi-té ê tōa-chit-liōng siàu-liân hêng-chhiⁿ hoat--chhut ê chiok-kiông lêng-liōng ê hok-siā kah chhiong-kek-phō, kā thô͘-hún bu̍t-chit chiah--khì, ín-khí seng-thoân tiong-sim ê hêng-chhiⁿ hêng-sêng ūn-tōng, chiah koh thòaⁿ--chhut-khì ê.
Iōng Sió Be̍h-thiat-lûn seng-hûn kò͘-ke ê kū-lî 來 thui-sǹg, chit-tiuⁿ iáⁿ-siōng chha-put-to ū nn̄g-pah kng-nî khoah.
M̄-koh lán mā ē-tàng tī chit-ê chheng-chhó͘ ê chhái-sek kéng-sek lāi-té, khòaⁿ-tio̍h kok-chióng bí-lē ê pōe-kéng seng-hē.
Chia-ê pōe-kéng seng-hē siōng-bô ū kúi-ā-ek kng-nî hn̄g, ū-ê sī pí NGC lio̍k-khòng-jī koh-khah hn̄g.

## [KIP] NGC lio̍k-khòng-jī kah i ê uán-hong

Tsit-ê hûn khuànn--khí-lâi to̍h tshinn-tshīunn tsi̍t-lia̍p ô-á, tsia ê hîng-tshinn mā ká-ná tsin-tsu kāng-khuán, m̄-koh in khuànn--khí-lâi  ká-ná khah-hn̄g ê khuán.
Lí lán jī-tsa̍p-bān kng-nî hn̄g ê uī-tshinn sing-hē Sió Be̍h-thiat-lûn sing-hûn ê guā-iân hū-kīn, ū tsi̍t-ê gōo-pah-bān huè ê siàu-liân sing-thuân NGC lio̍k-khòng-jī.
NGC lio̍k-khòng-jī tī tsit-tiunn hōo-lâng tsàn-thàn ê Ha-peh iánn-siōng lāi-té, khì hōo tsi̍t-kuá ē sán-sing sin hîng-tshinn ê khì-thé kah thôo-hún khoo tī lāi-té.
Bí-miāu ê hûn-niá kah hōo hok-siā sàu--tshut-lâi ê guā-hîng, ing-kai sī NGC lio̍k-khòng-jī lāi-té ê tuā-tsit-liōng siàu-liân hîng-tshinn huat--tshut ê tsiok-kiông lîng-liōng ê hok-siā kah tshiong-kik-phō, kā thôo-hún bu̍t-tsit tsiah--khì, ín-khí sing-thuân tiong-sim ê hîng-tshinn hîng-sîng ūn-tōng, tsiah koh thuànn--tshut-khì ê.
Iōng Sió Be̍h-thiat-lûn sing-hûn kòo-ke ê kū-lî 來 thui-sǹg, tsit-tiunn iánn-siōng tsha-put-to ū nn̄g-pah kng-nî khuah.
M̄-koh lán mā ē-tàng tī tsit-ê tshing-tshóo ê tshái-sik kíng-sik lāi-té, khuànn-tio̍h kok-tsióng bí-lē ê puē-kíng sing-hē.
Tsia-ê puē-kíng sing-hē siōng-bô ū kuí-ā-ik kng-nî hn̄g, ū-ê sī pí NGC lio̍k-khòng-jī koh-khah hn̄g.

## [English] NGC 602 and Beyond

The clouds may look like an oyster, and the stars like pearls, but look beyond. Near the outskirts of the [Small Magellanic Cloud][Small Magellanic Cloud 1], a satellite galaxy some 200 thousand light-years distant, lies 5 million year [young][young] star cluster [NGC 602][NGC 602 a]. Surrounded by natal gas and dust, [NGC 602][NGC 602 b] is featured in this [stunning Hubble image][stunning Hubble image] of the region. [Fantastic][Fantastic] ridges and swept back shapes strongly suggest that energetic radiation and shock waves from [NGC 602][NGC 602 c]'s massive young stars have eroded the [dust][dust]y material and triggered a progression of [star formation][star formation] moving away from the cluster's center. At the estimated distance of the [Small Magellanic Cloud][Small Magellanic Cloud 2], [the featured picture][the featured picture] spans about 200 light-years, but a [tantalizing][tantalizing] assortment of background galaxies are also visible in [this sharp multi-colored view][this sharp multi-colored view]. The [background galaxies] are hundreds of millions of light-years or more [beyond NGC 602][beyond NGC 602].

## 詞彙學習（台語漢字/POJ/KIP/華語漢字/English）

- 【衛星星系】ūi-chhiⁿ seng-hē/uī-tshinn sing-hē/衛星星系/satellite galaxy
- 【小麥哲倫星雲】Sió Be̍h-thiat-lûn seng-hûn/Sió Be̍h-thiat-lûn sing-hûn/小麥哲倫星雲/Small Magellanic Cloud
- 【哈伯影像】Ha-peh iáⁿ-siōng/Ha-peh iánn-siōng/哈伯影像/Hubble image
- 【衝擊波】chhiong-kek-phō/tshiong-kik-phō/衝擊波/shock wave
- 【恆星形成】hêng-chhiⁿ hêng-sêng/hîng-tshinn hîng-sîng/恆星形成/star formation


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Small Magellanic Cloud 1]:https://apod.nasa.gov/apod/ap100903.html
[young]:https://en.wikipedia.org/wiki/Stellar_evolution
[NGC 602 a]:https://www.youtube.com/watch?v=LpQgKX1fGxQ
[NGC 602 b]:https://en.wikipedia.org/wiki/NGC_602
[stunning Hubble image]:https://hubblesite.org/contents/news-releases/2007/news-2007-04.html
[Fantastic]:https://apod.nasa.gov/apod/ap061227.html
[NGC 602 c]:https://hubblesite.org/contents/media/videos/2007/04/539-Video.html
[dust]:https://youtu.be/jn5M48MVWyg
[star formation]:https://science.nasa.gov/astrophysics/focus-areas/how-do-stars-form-and-evolve
[Small Magellanic Cloud 2t]:https://apod.tw/daily/20210105/
[Small Magellanic Cloud 2]:https://apod.nasa.gov/apod/ap210105.html
[the featured picture]:https://hubblesite.org/contents/media/images/2007/04/2042-Image.html
[tantalizing]:http://hubblesite.org/newscenter/archive/releases/2007/04/image/a/format/zoom
[this sharp multi-colored view]:http://chandra.harvard.edu/photo/2013/ngc602/
[background galaxies]:https://apod.nasa.gov/apod/ap140605.html
[beyond NGC 602]:https://apod.nasa.gov/apod/ap150307.html

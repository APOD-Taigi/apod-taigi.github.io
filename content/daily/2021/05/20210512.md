---
title: 流星 kah 對日照
date: 2021-05-12
publishdate: 2021-05-12T12:00:00+0800
tags: [流星, 對日照, 行星間塗粉粒, 黃道面, 黃道光, 流星, 火流星, 北斗星, 北極星, 觀音圈]
hero: https://apod.nasa.gov/apod/fap/image/2105/GegenscheinBolide_Casado_1080_annotated.jpg
summary: Tī 夜空內底，太陽 ê 相對面敢是上暗 ê 所在？無喔！實際上，tī 烏墨墨 ê 夜空內底，太陽 180 度遠 ê 所在，看會著一个較罕得看著 ê 現象。

categories: [podcast]
vocals: [蔡老師]
---

{{% apod %}}

- 原始文章：[A Meteor and the Gegenschein](https://apod.nasa.gov/apod/ap210512.html)
- 影像來源：[J.C. Casado](http://twanight.org/profile/juan-carlos-casado/), [StarryEarth](https://www.flickr.com/photos/starryearth/albums/), [EELabs](https://www.eelabs.eu/), [TWAN](https://twanight.org/about/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckpwskunxbtdf0844eq5ggfik" >}}

## [漢羅] 流星 kah 對日照
Tī 夜空內底，太陽 ê 相對面敢是上暗 ê 所在？
無喔！實際上，tī 烏墨墨 ê [夜空][dark sky] 內底，太陽 180 度遠 ê 所在，看會著一个較罕得看著 ê 現象。
彼是一个較暗 ê 光，to̍h 叫做 [對日照][the gegenschein]（是 ùi 德國話來的，意思是「反向 ê 光」）。
對日照是太陽光 tī 地球後壁散射一寡細粒 ê 行星間 [塗粉][dust] 粒產生 ê。
這寡塗粉粒 ê 寸尺差不多是毫米大，是 ùi [小行星][asteroids] kah 行星 leh 行 ê [黃道面][ecliptic plane] 面頂 ê 石屑仔來 ê。
[這張相片][Pictured here] 是舊年 3 月翕--ê。
是有史以來翕過 ê [對日照][the gegenschein] 相片內底，上壯觀 ê 其中一張。
這是 tùi [西班牙][Spain] [Canary 島][Canary Islands] [Teide 天文台][Teide Observatory] 天頂這个烏墨墨 ê 夜空長時間感光翕--ê。
看會著 [對日照][the gegenschein] 是搝長 ê [黃道光][zodiacal light t]  ê 一部份。
咱閣會當注意著，背景星有 [較光 ê 流星][bright meteor]（倒爿）、[北斗星][Big Dipper]（正爿頂懸）、kah [北極星][Polaris]（tī 正爿上邊仔）。
流星落落來 [ê 方向是 Teide 山][toward Mount Teide]，伊是西班牙上懸 ê 山。
你閣看會著 tī 正手爿 ê [金字塔太陽實驗室][Pyramid solar laboratory]。
Tī 這工，你嘛會當 tī 飛龍機面頂看著一个 kah [對日照][the gegenschein] 欲仝 ê 現象，叫做 [觀音圈][the glory]。
這是反射 [太陽][Sun] 對面 ê 空氣 kah 雲產生 ê 現象。



## [POJ] Liû-chhiⁿ kah Tùi-ji̍t-chiò
Tī iā-khong lāi-té, Thài-iông ê sio-tùi-bīn kám-sī siōng àm ê só͘-chāi?
Bô o͘h! Si̍t-chè-siōng, tī o͘-ba̍k-ba̍k ê iā-khong lāi-té, Thài-iông chi̍t-pah-poeh-cha̍p tō͘ hn̄g ê só͘-chāi, khòaⁿ-ē-tio̍h chi̍t-ê khah hán-tek khòaⁿ-tio̍h ê hiān-siōng.
He sī chi̍t-ê khah àm ê kng, to̍h kiò-chò Tùi-ji̍t-chiò (sī ùi Tek-kok-ōe lâi--ê, ì-sù sī "Hoán-hiòng ê kng").
Tùi-ji̍t-chiò sī Thài-iông-kng tī Tē-kiû āu-piah sàn-siā chi̍t-kóa sè-lia̍p ê kiâⁿ-chhiⁿ-kan thô͘-hún-lia̍p sán-seng ê.
Chit-kóa thô͘-hún-lia̍p ê chhùn-chhioh chha-put-to sī hô-bí tōa, sī ùi sió-kiâⁿ-chhiⁿ kah kiâⁿ-chhiⁿ leh kiâⁿ ê n̂g-tō-bīn bīn-téng ê chio̍h-sap-á lâi ê.
Chit-tiuⁿ siòng-phìⁿ sī kū-nî saⁿ goe̍h hip--ê.
Sī iú-sú-í-lâi hip-kòe ê tùi-ji̍t-chiò siòng-phìⁿ lāi-té, siōng chòng-koan ê kî-tiong chi̍t-tiuⁿ.
Che sī tùi Se-pan-gâ Canary tó Teide thian-bûn-tâi thiⁿ-téng chi̍t-ê o͘-ba̍k-ba̍k ê iā-khong tn̂g-sî-kan kám-kng hip--ê.
Khòaⁿ-ē-tio̍h tùi-ji̍t-chiò sī giú-tn̂g ê n̂g-tō-kng ê chi̍t-pō͘-hūn.
Lán koh ē-tàng chù-ì tio̍h, pōe-kéng ū khah kng ê liû-chhiⁿ (tò-pêng), Pak-táu-chhiⁿ (chiàⁿ-pêng téng-koân), kah Pak-ke̍k-chhiⁿ (tī chiàⁿ-pêng siōng piⁿ-á).
Liû-chhiⁿ lak--lo̍h-lâi ê hong-hiòng sī Teide soaⁿ, i sī Se-pan-gâ siōng-koân ê soaⁿ.
Lí koh khòaⁿ-ē-tio̍h tī chiàⁿ-chhiú-pêng ê Kim-jī-thah Thài-iông si̍t-giām-sek.
Tī chit-kang, lí mā ē-tàng tī hui-lêng-ki bīn-téng khòaⁿ-tio̍h chi̍t-ê kah tùi-ji̍t-chiò beh kâng ê hiān-siōng, kiò-chò Koan-im-khoan.
Che sī hoán-siā Thài-iông tùi-bīn ê khong-khì kah hûn sán-seng ê hiān-siōng.


## [KIP] Liû-tshinn kah Tuì-ji̍t-tsiò
Tī iā-khong lāi-té, Thài-iông ê sio-tuì-bīn kám-sī siōng àm ê sóo-tsāi?
Bô ooh! Si̍t-tsè-siōng, tī oo-ba̍k-ba̍k ê iā-khong lāi-té, Thài-iông tsi̍t-pah-pueh-tsa̍p tōo hn̄g ê sóo-tsāi, khuànn-ē-tio̍h tsi̍t-ê khah hán-tik khuànn-tio̍h ê hiān-siōng.
He sī tsi̍t-ê khah àm ê kng, to̍h kiò-tsò Tuì-ji̍t-tsiò (sī uì Tik-kok-uē lâi--ê, ì-sù sī "Huán-hiòng ê kng").
Tuì-ji̍t-tsiò sī Thài-iông-kng tī Tē-kiû āu-piah sàn-siā tsi̍t-kuá sè-lia̍p ê kiânn-tshinn-kan thôo-hún-lia̍p sán-sing ê.
Tsit-kuá thôo-hún-lia̍p ê tshùn-tshioh tsha-put-to sī hô-bí tuā, sī uì sió-kiânn-tshinn kah kiânn-tshinn leh kiânn ê n̂g-tō-bīn bīn-tíng ê tsio̍h-sap-á lâi ê.
Tsit-tiunn siòng-phìnn sī kū-nî sann gue̍h hip--ê.
Sī iú-sú-í-lâi hip-kuè ê tuì-ji̍t-tsiò siòng-phìnn lāi-té, siōng tsòng-kuan ê kî-tiong tsi̍t-tiunn.
Tse sī tuì Se-pan-gâ Canary tó Teide thian-bûn-tâi thinn-tíng tsi̍t-ê oo-ba̍k-ba̍k ê iā-khong tn̂g-sî-kan kám-kng hip--ê.
Khuànn-ē-tio̍h tuì-ji̍t-tsiò sī giú-tn̂g ê n̂g-tō-kng ê tsi̍t-pōo-hūn.
Lán koh ē-tàng tsù-ì tio̍h, puē-kíng ū khah kng ê liû-tshinn (tò-pîng), Pak-táu-tshinn (tsiànn-pîng tíng-kuân), kah Pak-ki̍k-tshinn (tī tsiànn-pîng siōng pinn-á).
Liû-tshinn lak--lo̍h-lâi ê hong-hiòng sī Teide suann, i sī Se-pan-gâ siōng-kuân ê suann.
Lí koh khuànn-ē-tio̍h tī tsiànn-tshiú-pîng ê Kim-jī-thah Thài-iông si̍t-giām-sik.
Tī tsit-kang, lí mā ē-tàng tī hui-lîng-ki bīn-tíng khuànn-tio̍h tsi̍t-ê kah tuì-ji̍t-tsiò beh kâng ê hiān-siōng, kiò-tsò Kuan-im-khuan.
Tse sī huán-siā Thài-iông tuì-bīn ê khong-khì kah hûn sán-sing ê hiān-siōng.

## [English] A Meteor and the Gegenschein

Is the night sky darkest in the direction *opposite* the Sun? No. In fact, a rarely discernable faint glow known as [the gegenschein][the gegenschein] (German for "counter glow") can be seen 180 degrees around from the Sun in an extremely [dark sky][dark sky]. The gegenschein is sunlight back-scattered off small interplanetary [dust][dust] particles. These dust particles are millimeter sized splinters from [asteroids][asteroids] and orbit in the [ecliptic plane][ecliptic plane] of the planets. [Pictured here][Pictured here] from last March is one of the more spectacular pictures of [the gegenschein][the gegenschein] yet taken. The deep exposure of an extremely dark sky over [Teide Observatory][Teide Observatory] in [Spain][Spain]'s [Canary Islands][Canary Islands] shows [the gegenschein][the gegenschein] as part of extended [zodiacal light][zodiacal light e]. Notable background objects include a [bright meteor][bright meteor] (on the left), the [Big Dipper][Big Dipper] (top right), and [Polaris][Polaris] (far right). The meteor nearly points [toward Mount Teide][toward Mount Teide], Spain's highest mountain, while the [Pyramid solar laboratory][Pyramid solar laboratory] is visible on the right. During the day, a phenomenon like [the gegenschein][the gegenschein] called [the glory][the glory] can be seen in reflecting air or clouds opposite the [Sun][Sun] from an airplane.

## 詞彙學習（台語漢字/POJ/KIP/華語漢字/English）

- 【流星】liû-chhiⁿ/liû-tshinn/對日照/Meteor
- 【對日照】Tùi-ji̍t-chiò/Tùi-ji̍t-tsiò/對日照/Gegenschein
- 【小行星】sió-kiâⁿ-chhiⁿ/sió-kiânn-tshinn/小行星/asteroid
- 【行星間塗粉粒】kiâⁿ-chhiⁿ-kan thô͘-hún-lia̍p/kiânn-tshinn-kan thô͘-hún-lia̍p/行星間塗粉粒/interplanetary dust particles
- 【黃道面】n̂g-tō-bīn/n̂g-tō-bīn/黃道面/ecliptic plane
- 【黃道光】n̂g-tō-kng/n̂g-tō-kng/黃道光/zodiacal light
- 【流星】liû-chhiⁿ/liû-tshinn/流星/meteor
- 【北斗星】Pak-táu-chhiⁿ/Pak-táu-tshinn/北斗七星/Big Dipper
- 【北極星】Pak-ke̍k-chhiⁿ/Pak-ki̍k-tshinn/北極星/Polaris
- 【觀音圈】koan-im-khoan/kuan-im-khuan/觀音圈/glory


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[the gegenschein]:http://en.wikipedia.org/wiki/Gegenschein
[dark sky]:https://www.darksky.org/
[dust]:https://apod.nasa.gov/apod/ap010813.html
[asteroids]:https://apod.nasa.gov/apod/ap980712.html
[ecliptic plane]:https://apod.nasa.gov/apod/ap151126.html
[Pictured here]:https://www.instagram.com/p/COfkiYNpzdP/
[the gegenschein]:http://www.as.wvu.edu/~jel/skywatch/skw9810h.html
[Teide Observatory]:https://en.wikipedia.org/wiki/Teide_Observatory
[Spain]:https://en.wikipedia.org/wiki/Spain
[Canary Islands]:https://en.wikipedia.org/wiki/Canary_Islands
[the gegenschein]:http://io9.com/5662511/gegenschein-the-glowing-circle-in-the-sky
[zodiacal light t]:https://apod.tw/daily/20210311/
[zodiacal light e]:https://apod.nasa.gov/apod/ap210311.html
[bright meteor]:https://solarsystem.nasa.gov/asteroids-comets-and-meteors/meteors-and-meteorites/overview/
[Big Dipper]:https://www.adlerplanetarium.org/blog/discover-big-dipper/
[Polaris]:https://starchild.gsfc.nasa.gov/docs/StarChild/questions/question64.html
[toward Mount Teide]:https://youtu.be/Vx0jimhalAU
[Pyramid solar laboratory]:https://3dwarehouse.sketchup.com/model/a25ba51c87e33afc465ebc912c8fdaee/Laboratorio-Solar
[the gegenschein]:https://ui.adsabs.harvard.edu/abs/1997MNRAS.288.1022J/abstract
[the glory]:https://apod.nasa.gov/apod/ap161222.html
[Sun]:https://solarsystem.nasa.gov/solar-system/sun/overview/

---
title: 雪梨 ê 月全食
date: 2021-05-28
publishdate: 2021-05-28T12:00:00+0800
tags: [月全食, 月食, 近地點, 本影, 散射]
hero: https://apod.nasa.gov/apod/fap/image/2105/WardTLE2021c.jpg
summary: 這張地球 ê 紅影 閘過月盤 ê 望遠鏡影像，是 5 月 26 tī 澳洲 New South Wales 州 雪梨附近翕 ê。
categories: [podcast]
vocals: [阿錕]
---

{{% apod %}}

- 原始文章：[Total Lunar Eclipse from Sydney](https://apod.nasa.gov/apod/ap210528.html)
- 影像提供 kah [版權][copyright]：Peter Ward ([Barden Ridge Observatory](http://www.atscope.com.au/BRO/bardenridgeobs.html))
- 台文翻譯：[An-Li Tsai][An-Li Tsai] ([NCU][NCU])

{{< podcast "ckq88yg75166l0894b46w0scv" >}}

## [漢羅] 雪梨 ê 月全食

[這張地球 ê 紅影][The reddened shadow of planet Earth] 閘過月盤 ê 望遠鏡影像，是 5 月 26 tī 澳洲 New South Wales 州 雪梨附近翕 ê。
Tī 這个焦冷、晴和 ê 秋天暗暝，有一粒 tī 近地點 ê 月圓 ùi 地球中央本影 ê 北爿邊仔趨過。
這擺 ê [月食][for a lunar eclipse] 足短 ê，全食 ê 時間干焦 [擋][lasted] 14 分鐘久爾爾。
毋閣地球 ê 烏影並袂造成烏天暗地。
顛倒是 ùi 這粒食月 ê [角度][perspective of] 來看，伊去予規粒地球 ê 日落 kah 日出 ê 紅光照甲紅記記。
這个 [紅光][reddened sunlight] 是地球大氣層散射日光產生 ê。
這是用 HDR 技術 kā 6 張感光相片疊做一張 ê。
會當看著這个去予 [地球本影][Earth's umbral shadow] 閘著 ê 月娘，大範圍光度 ê 明暗變化，閣有背景暗淡 ê 天星。


## [POJ] Soat-lê ê Goe̍h-choân-si̍t

Chit-tiuⁿ Tē-kiû ê âng-iáⁿ cha̍h kòe goe̍h-pôaⁿ ê bōng-oán-kiàⁿ iáⁿ-siōng, sī gō͘ goe̍h jī-la̍k tī Ò-chiu New South Wales chiu Soat-lê hū-kīn hip--ê.
Tī chi̍t-ê ta-léng, chêng-hô ê chhiu-thiⁿ àm-mî, ū chi̍t-lia̍p tī kīn-tē-tiám ê goe̍h-îⁿ ùi Tē-kiû tiong-iong pún-iáⁿ ê pak-pêng piⁿ-á chhu--kòe.
Chit-pái ê goe̍h-si̍t chiok-té ê, choân-si̍t ê sî-kan kan-na tòng cha̍p-sì hun-cheng kú niā-niā.
M̄-koh Tē-kiû ê o͘-iáⁿ pēng-bô chō-sêng o͘-thiⁿ-àm-tē.
Tian-tò sī ùi chit-lia̍p si̍t-goe̍h ê kak-tō͘ lâi khòaⁿ, i khì hō͘ kui-lia̍p Tē-kiû ê ji̍t-lo̍h kah ji̍t-chhut ê âng-kng chiò kah âng-kì-kì.
Chit-ê âng-kng sī Tē-kiû tōa-khì-chân sàn-siā ji̍t-kng sán-seng ê.
Che sī iōng HDR ki-su̍t kā la̍k-tiuⁿ kám-kng siòng-phìⁿ tha̍h chò chi̍t-tiuⁿ ê.
Ē-tàng khòaⁿ-tio̍h chi̍t-ê khì hō͘ Tē-kiû pún-iáⁿ cha̍h-tio̍h ê goe̍h-niû, tōa hoān-ûi kng-tō͘ ê bêng-àm piàn-hòa, koh-ū pōe-kéng àm-tām ê thiⁿ-chhiⁿ.


## [KIP] Suat-lê ê Gue̍h-tsuân-si̍t

Tsit-tiunn Tē-kiû ê âng-iánn tsa̍h kuè gue̍h-puânn ê bōng-uán-kiànn iánn-siōng, sī gōo gue̍h jī-la̍k tī Ò-tsiu New Sooth Wales tsiu Suat-lê hū-kīn hip--ê.
Tī tsi̍t-ê ta-líng, tsîng-hô ê tshiu-thinn àm-mî, ū tsi̍t-lia̍p tī kīn-tē-tiám ê gue̍h-înn uì Tē-kiû tiong-iong pún-iánn ê pak-pîng pinn-á tshu--kuè.
Tsit-pái ê gue̍h-si̍t tsiok-té ê, tsuân-si̍t ê sî-kan kan-na tòng tsa̍p-sì hun-tsing kú niā-niā.
M̄-koh Tē-kiû ê oo-iánn pīng-bô tsō-sîng oo-thinn-àm-tē.
Tian-tò sī uì tsit-lia̍p si̍t-gue̍h ê kak-tōo lâi khuànn, i khì hōo kui-lia̍p Tē-kiû ê ji̍t-lo̍h kah ji̍t-tshut ê âng-kng tsiò kah âng-kì-kì.
Tsit-ê âng-kng sī Tē-kiû tuā-khì-tsân sàn-siā ji̍t-kng sán-sing ê.
Tse sī iōng HDR ki-su̍t kā la̍k-tiunn kám-kng siòng-phìnn tha̍h tsò tsi̍t-tiunn ê.
Ē-tàng khuànn-tio̍h tsi̍t-ê khì hōo Tē-kiû pún-iánn tsa̍h-tio̍h ê gue̍h-niû, tuā huān-uî kng-tōo ê bîng-àm piàn-huà, koh-ū puē-kíng àm-tām ê thinn-tshinn.



## [English] Total Lunar Eclipse from Sydney

[The reddened shadow of planet Earth][The reddened shadow of planet Earth] plays across the lunar disk in this telescopic image taken on May 26 near Sydney, New South Wales, Australia.
On that crisp, clear autumn night a Perigee Full Moon slid through the northern edge of the shadow's dark central umbra.
Short [for a lunar eclipse][for a lunar eclipse], its total phase [lasted][lasted] only about 14 minutes.
The Earth's shadow was not completely dark though.
Instead it was suffused with a faint red light from all the planet's sunsets and sunrises seen from the [perspective of][perspective of] an eclipsed Moon, [reddened sunlight][reddened sunlight] scattered by Earth's atmosphere.
The HDR composite of 6 exposures also shows the wide range of brightness variations within [Earth's umbral shadow][Earth's umbral shadow] against a faint background of stars.


## 詞彙學習（台語漢字/POJ/KIP/華語漢字/English）

- 【雪梨】Soat-lê/Suat-lê/雪梨/Sydney
- 【月圓】goe̍h-îⁿ/gue̍h-înn/滿月/full moon
- 【月盤】goe̍h-pôaⁿ/gue̍h-puânn/月盤/lunar disk
- 【近地點】kīn-tē-tiám/kīn-tē-tiám/近地點/perigee
- 【月全食】goe̍h-choân-si̍t/gue̍h-tsuân-si̍t/月全食/lunar eclipse
- 【食月】si̍t-goe̍h/si̍t-gue̍h/食月/an eclipsed Moon
- 【本影】pún-iáⁿ/pún-iánn/本影/umbral shadow
- 【中央本影】tiong-iong pún-iáⁿ/tiong-iong pún-iánn/中央本影/central umbra
- 【散射】sàn-siā/sàn-siā/散射/scatter



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[The reddened shadow of planet Earth]:https://moon.nasa.gov/news/161/super-blood-moon-your-questions-answered/
[for a lunar eclipse]:https://www.timeanddate.com/eclipse/lunar/2021-may-26
[lasted]:https://apod.nasa.gov/apod/ap000726.html
[perspective of]:https://science.nasa.gov/science-news/science-at-nasa/2003/04nov_lunareclipse2105/
[reddened sunlight]:https://apod.nasa.gov/apod/ap180809.html
[Earth's umbral shadow]:https://apod.nasa.gov/apod/ap190126.html

---
title: 袚鍊星雲 ê 噴流
date: 2021-05-18
publishdate: 2021-05-18T00:00:00+0800
tags: [袚鍊星雲, 噴流, 行星形星雲, 哈伯太空望遠鏡, 天箭座]
hero: https://apod.nasa.gov/apod/fap/image/2105/Necklace_Hubble_2029.jpg
summary: 是啥物天體會掛這个袚鍊星雲？較早 ê 分析表示，這條袚鍊是行星形星雲，是恆星行到伊性命上尾 ê 坎站噴出來 ê 氣體雲。

---

{{% apod %}}

- 原始文章：[Jets from the Necklace Nebula](https://apod.nasa.gov/apod/ap210518.html)
- 影像提供：[ESA](https://www.esa.int/), [Hubble](https://esahubble.org/), [NASA](https://www.nasa.gov/)；資料處理：[K. Noll](https://science.gsfc.nasa.gov/sed/bio/keith.s.noll)
- 台文翻譯：[An-Li Tsai][An-Li Tsai] ([NCU][NCU])

## [漢羅] 袚鍊星雲 ê 噴流

是啥物天體會掛這條袚鍊星雲？
較早 ê 分析表示，[這條袚鍊][the Necklace] 是 [行星形星雲][planetary nebula]，是 [恆星][star] 行到伊性命上尾 ê 坎站噴出來 ê 氣體雲。
而且，tī 袚鍊面頂彼幾粒 [璇石][diamonds]，其實是發光氣體結 ê 光 [丸][knots]。
Tī 袚鍊星雲中心應該是有 [兩粒恆星 leh 互相轉踅][two stars orbiting]。
毋閣 in 兩粒 [近到][close together] 合用仝一个大氣層，才會 tī [哈伯太空望遠鏡][Hubble Space Telescope] 翕著 ê [這張影像][featured image] 內底，叫是講 in 干焦一粒爾爾。
倒爿頂懸 kah 正爿下跤 ê 紅光氣體雲，是 ùi 星雲中心噴出 ê [噴流][jets] 造成 ê 產物。
明亮 ê 噴流到底是當時、是按怎形成 ê？To̍h 變做是一个 [研究][research] [ê][of] [主題][topic] 矣！
這个袚鍊星雲干焦 5000 歲爾爾，伊 ê 大細有 5 [光年][light years] 闊，而且會當用 [大台望遠鏡][large telescope] ùi [天箭座][Sagitta] ê 方向揣著。

## [POJ] Phoa̍h-liān seng-hûn ê phùn-liû

Sī siáⁿ-mih thian-thé ē kóa chit-tiâu Phoa̍h-liān seng-hûn?
Khah-chá ê hun-sek piáu-sī, chit-tiâu Phoa̍h-liān sī kiâⁿ-chhiⁿ-hêng seng-hûn, sī hêng-chhiⁿ kiâⁿ kàu i sìⁿ-miā siōng-bóe ê khám-chām phùn--chhut-lâi ê khì-thé-hûn.
Jî-chhiáⁿ, tī Phoa̍h-liān bīn-téng hit-kúi-lia̍p soān-chio̍h, kî-si̍t sī hoat-kng khì-thé kiat ê kng-oân.
Tī Phoa̍h-liān seng-hûn tiong-sim èng-kai sī ū nn̄g-lia̍p hêng-chhiⁿ leh hō͘-siong tńg-se̍h.
M̄-koh in nn̄g-lia̍p kīn kàu ha̍p-iōng kāng-chi̍t-ê tōa-khì-chân, chiah-ē tī Ha-peh thài-khong-bōng-oán-kiàⁿ hip-tio̍h ê sī chit-tiuⁿ iáⁿ-siōng lāi-té, kiò-sī kóng in kan-na chi̍t-lia̍p niā-niā.
Tò-pêng téng-koân kah chiàⁿ-pêng ē-kha ê âng-kng khì-thé-hûn, sī ùi seng-hûn tiong-sim phùn--chhut ê phùn-liû chō-sêng ê sán-bu̍t.
Bêng-liōng ê phùn-liû tàu-té sī tang-sî, sī án-ná hêng-sêng ê? To̍h piàn-chò sī chi̍t-ê gián-kiù chú-tê ah!
Chit-ê Phoa̍h-liān seng-hûn kan-na gō͘-chheng hòe niā-niā, i ê tōa-sè ū gō͘ kng-nî khoah, jī-cha̍p ē-tàng iōng tōa-tâi bōng-oán-kiàⁿ ùi Thian-chìⁿ-chō ê hong-hiòng chhōe-tio̍h.


## [KIP] Phua̍h-liān sing-hûn ê phùn-liû

Sī siánn-mih thian-thé ē kuá tsit-tiâu Phua̍h-liān sing-hûn?
Khah-tsá ê hun-sik piáu-sī, tsit-tiâu Phua̍h-liān sī kiânn-tshinn-hîng sing-hûn, sī hîng-tshinn kiânn kàu i sìnn-miā siōng-bué ê khám-tsām phùn--tshut-lâi ê khì-thé-hûn.
Jî-tshiánn, tī Phua̍h-liān bīn-tíng hit-kuí-lia̍p suān-tsio̍h, kî-si̍t sī huat-kng khì-thé kiat ê kng-uân.
Tī Phua̍h-liān sing-hûn tiong-sim ìng-kai sī ū nn̄g-lia̍p hîng-tshinn leh hōo-siong tńg-se̍h.
M̄-koh in nn̄g-lia̍p kīn kàu ha̍p-iōng kāng-tsi̍t-ê tuā-khì-tsân, tsiah-ē tī Ha-peh thài-khong-bōng-uán-kiànn hip-tio̍h ê sī tsit-tiunn iánn-siōng lāi-té, kiò-sī kóng in kan-na tsi̍t-lia̍p niā-niā.
Tò-pîng tíng-kuân kah tsiànn-pîng ē-kha ê âng-kng khì-thé-hûn, sī uì sing-hûn tiong-sim phùn--tshut ê phùn-liû tsō-sîng ê sán-bu̍t.
Bîng-liōng ê phùn-liû tàu-té sī tang-sî, sī án-ná hîng-sîng ê? To̍h piàn-tsò sī tsi̍t-ê gián-kìu tsú-tê ah!
Tsit-ê Phua̍h-liān sing-hûn kan-na gōo-tshing huè niā-niā, i ê tuā-sè ū gōo kng-nî khuah, jī-tsa̍p ē-tàng iōng tuā-tâi bōng-uán-kiànn uì Thian-tsìnn-tsō ê hong-hiòng tshuē-tio̍h.


## [English] Jets from the Necklace Nebula

What celestial body wears the Necklace Nebula? First, analyses indicate that [the Necklace][the Necklace] is a [planetary nebula][planetary nebula], a gas cloud emitted by a [star][star] toward the end of its life. Also, what appears to be [diamonds][diamonds] in the Necklace are actually bright [knots][knots] of glowing gas. In the center of the Necklace Nebula are likely [two stars orbiting][two stars orbiting] so [close together][close together] that they share a common atmosphere and appear as one in the [featured image][featured image] by the [Hubble Space Telescope][Hubble Space Telescope]. The red-glowing gas clouds on the upper left and lower right are the results of [jets][jets] from the center. Exactly when and how the bright jets formed remains a [topic][topic] [of][of] [research][research]. The Necklace Nebula is only about 5,000 years old, spans about 5 [light years][light years], and can best be found with a [large telescope][large telescope] toward the direction of the constellation of the Arrow ([Sagitta][Sagitta]).

## 詞彙學習（台語漢字/POJ/KIP/華語漢字/English）

- 【袚鍊星雲】Phoa̍h-liān seng-hûn/Phua̍h-liān sing-hûn/項鍊星雲/Necklace Nebula
- 【噴流】phùn-liû/phùn-liû/噴流/jet
- 【行星形星雲】kiâⁿ-chhiⁿ-hêng seng-hûn/kiânn-tshinn-hîng sing-hûn/行星狀星雲/planetery nebula
- 【璇石】soān-chio̍h/suān-tsio̍h/鑽石/diamond
- 【哈伯太空望遠鏡】Ha-peh thài-khong-bōng-oán-kiàⁿ/Ha-peh thài-khong-bōng-uán-kiànn/哈伯太空望遠鏡/Hubble Space Telescope
- 【天箭座】Thian-chìⁿ-chō/Thian-tsìnn-tsō/天箭座/Sagitta


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[the Necklace]:https://en.wikipedia.org/wiki/Necklace_Nebula
[planetary nebula]:https://apod.nasa.gov/apod/fap/planetary_nebulae.html
[star]:https://science.nasa.gov/astrophysics/focus-areas/how-do-stars-form-and-evolve
[diamonds]:https://apod.nasa.gov/apod/ap060330.html
[knots]:https://apod.nasa.gov/apod/ap080413.html
[two stars orbiting]:https://apod.nasa.gov/apod/ap191016.html
[close together]:https://i.redd.it/l7sa1g7vk9u41.jpg
[featured image]:https://esahubble.org/images/potw2117a/
[Hubble Space Telescope]:https://www.nasa.gov/mission_pages/hubble/main/index.html
[jets]:https://apod.nasa.gov/apod/ap140204.html
[topic]:https://academic.oup.com/mnrasl/article/428/1/L39/1032598
[of]:https://ui.adsabs.harvard.edu/abs/2013MNRAS.428L..39M/abstract
[research]:https://academic.oup.com/mnrasl/article/428/1/L39/1032598
[light years]:https://spaceplace.nasa.gov/light-year/en/
[large telescope]:https://en.wikipedia.org/wiki/List_of_largest_optical_reflecting_telescopes
[Sagitta]:https://en.wikipedia.org/wiki/Sagitta

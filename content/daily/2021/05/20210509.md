---
title: 馬頭星雲 kah 獵戶座星雲
date: 2021-05-09
publishdate: 2021-05-09T12:00:00+0800
tags: [馬頭星雲, 獵戶座星雲, 參宿一, 獵戶座皮帶, 火舌星雲, 塗粉烏帶, 反射星雲, 發射星雲, M42]
hero: https://apod.nasa.gov/apod/fap/image/2105/orionwisps_colombari_3543.jpg
summary: 這个烏暗 ê 馬頭星雲 kah 發光 ê 獵戶座星雲 tī 宇宙遠景成做一个對照。In to̍h 出現 tī 這个予人讚嘆 ê 拼鬥影像 ê 兩个對角。

---

{{% apod %}}

- 原始文章：[Horsehead and Orion Nebulas](https://apod.nasa.gov/apod/ap210509.html)
- 影像提供 kah 版權：[Roberto Colombari](https://www.astrobin.com/users/rob77/) & Federico Pelliccia
- 台文翻譯：[An-Li Tsai][An-Li Tsai] ([NCU][NCU])
- 來自天文物理學家 ê 訊息：[Browse 2,500+ codes in the Astrophysics Source Code Library](http://ascl.net/)

## [漢羅] 馬頭星雲 kah 獵戶座星雲

這个烏暗 ê [馬頭星雲][Horsehead Nebula] kah 發光 ê [獵戶座星雲][Orion Nebula1] tī 宇宙遠景成做一个對照。
In to̍h 出現 tī 這个 [予人讚嘆 ê 拼鬥影像][stunning mosaic] ê 兩个對角，是 tī [夜空][the night sky's] 上簡單 to̍h 揣會著 ê [星座][constellations]。
In 兩个互相之間有 1500 光年遠。
咱熟似 ê [馬頭][Horsehead1] 星雲看起來敢若是烏雲，kah 倒手下跤 ê 紅色發光區相比，是一个 [較細 ê 破空][small silhouette]。
[參宿一][Alnitak] 是 [獵戶座皮帶][Orion's belt] 內底上東爿 ê 恆星，嘛予人認為是 [馬頭][Horsehead2] 倒爿上光 ê [恆星][star]。
Tī 參宿一下跤是 [火舌星雲][Flame Nebula]，有真光 ê 發射雲 kah [變化多端][dramatic] ê 塗粉烏帶。
這个壯麗 ê 發射區是 [獵戶座][Orion Nebula2] (嘛叫做 M42)，to̍h tī 正爿頂懸。
Tī 伊 ê 倒爿隨看著一个足明顯 ê [反射星雲][reflection nebula]，有當時仔 to̍h 叫做走路 ê 人。
四界攏是 ê [虯毛形][tendrils] 發光水素氣體 mā 真簡單 to̍h tī 這區予人 [揣著][traced]。


## [POJ] Bé-thâu seng-hûn kah La̍h-hō͘-chō seng-hûn

Chit-ê o͘-àm ê Bé-thâu seng-hûn kah hoat-kng ê La̍h-hō͘-chō seng-hûn tī ú-tiū oán-kéng chiâⁿ-chò chi̍t-ê tùi-chiàu.
In to̍h chhut-hiān tī chit-ê hō͘-lâng chàn-thàn ê pheng-tàu-iáⁿ-siōng ê nn̄g-ê tùi-kak, sī tī iā-khong siōng kán-tan to̍h chhōe-ē-tio̍h ê seng-chō.
In nn̄g-ê hō͘-siong chi-kan ū chi̍t-chheng-gō͘-pah kng-nî hn̄g.
Lán se̍k-sāi ê Bé-thâu seng-hûn khòaⁿ--khí-lâi ká-ná sī o͘-hûn, kah tò-chhiú ē-kha ê âng-sek hoat-kng-區 sio-pí, sī chit-ê khah sè ê phòa-khong.
Sim-siù-it sī La̍h-hō͘-chō phôe-tòa lāi-té siōng tang-pêng ê hêng-chhiⁿ, mā hō͘-lâng jīn-ûi sī Bé-thâu tò-pêng siōng-kng ê hêng-chhiⁿ.
Tī Sim-siù-it ē-kha sī Hóe-chi̍h seng-hûn, ū chin kng ê hoat-siā-hûn kah piàn-hòa-to-toan ê thô͘-hún-o͘-tòa.
Chit-ê chòng-lē ê hoat-siā-khu sī La̍h-hō͘-chō (mā kiò-chò M-sì-cha̍p-jī), to̍h tī chiàⁿ-pêng téng-koân.
Tī i ê tò-pêng sûi khòaⁿ-tio̍h chi̍t-ê chiok bêng-hián ê hoán-siā-seng-hûn, ū-tang-sî-á to̍h kiò-chò cháu-lō͘ ê lâng.
Sì-kè lóng-sī ê khiû-mô͘-hêng hoat-kng chúi-sò͘-khì-thé mā chin kán-tan to̍h tī chit-khu hō͘-lâng chhōe-tio̍h.



## [KIP]  Bé-thâu sing-hûn kah La̍h-hōo-tsō sing-hûn

Tsit-ê oo-àm ê Bé-thâu sing-hûn kah huat-kng ê La̍h-hōo-tsō sing-hûn tī ú-tīu uán-kíng tsiânn-tsò tsi̍t-ê tuì-tsiàu.
In to̍h tshut-hiān tī tsit-ê hōo-lâng tsàn-thàn ê phing-tàu-iánn-siōng ê nn̄g-ê tuì-kak, sī tī iā-khong siōng kán-tan to̍h tshuē-ē-tio̍h ê sing-tsō.
In nn̄g-ê hōo-siong tsi-kan ū tsi̍t-tshing-gōo-pah kng-nî hn̄g.
Lán si̍k-sāi ê Bé-thâu sing-hûn khuànn--khí-lâi ká-ná sī oo-hûn, kah tò-tshíu ē-kha ê âng-sik huat-kng-區 sio-pí, sī tsit-ê khah sè ê phuà-khong.
Sim-siùg-it sī La̍h-hōo-tsō phuê-tuà lāi-té siōng tang-pîng ê hîng-tshinn, mā hōo-lâng jīn-uî sī Bé-thâu tò-pîng siōng-kng ê hîng-tshinn.
Tī Sim-siùg-it ē-kha sī Hué-tsi̍h sing-hûn, ū tsin kng ê huat-siā-hûn kah piàn-huà-to-tuan ê thôo-hún-oo-tuà.
Tsit-ê tsòng-lē ê huat-siā-khu sī La̍h-hōo-tsō (mā kiò-tsò M-sì-tsa̍p-jī), to̍h tī tsiànn-pîng tíng-kuân.
Tī i ê tò-pîng suî khuànn-tio̍h tsi̍t-ê tsiok bîng-hián ê huán-siā-sing-hûn, ū-tang-sî-á to̍h kiò-tsò tsáu-lōo ê lâng.
Sì-kè lóng-sī ê khîu-môo-hîng huat-kng tsuí-sòo-khì-thé mā tsin kán-tan to̍h tī tsit-khu hōo-lâng tshuē-tio̍h.

## [English] Horsehead and Orion Nebulas

The dark [Horsehead Nebula][Horsehead Nebula] and the glowing [Orion Nebula][Orion Nebula1] are contrasting cosmic vistas. Adrift 1,500 light-years away in one of [the night sky's][the night sky's] most recognizable [constellations][constellations], they appear in opposite corners of the above [stunning mosaic][stunning mosaic]. The familiar [Horsehead][Horsehead1] nebula appears as a dark cloud, a [small silhouette][small silhouette] notched against the long red glow at the lower left. [Alnitak][Alnitak] is the easternmost star in [Orion's belt][Orion's belt] and is seen as the brightest [star][star] to the left of the [Horsehead][Horsehead2]. Below Alnitak is the [Flame Nebula][Flame Nebula], with clouds of bright emission and [dramatic][dramatic] dark dust lanes. The magnificent emission region, the [Orion Nebula][Orion Nebula2] (aka M42), lies at the upper right. Immediately to its left is a prominent [reflection nebula][reflection nebula] sometimes called the Running Man. Pervasive [tendrils][tendrils] of glowing hydrogen gas are easily [traced][traced] throughout the region.


## 詞彙學習（台語漢字/POJ/KIP/華語漢字/English）

- 【馬頭星雲】Bé-thâu seng-hûn/Bé-thâu sing-hûn/馬頭星雲/Horsehead Nebula
- 【獵戶座星雲】La̍h-hō͘-chō seng-hûn/La̍h-hōo-tsō sing-hûn/獵戶座星雲/Origin Nebula
- 【拼鬥影像】pheng-tàu-iáⁿ-siōng/phing-tàu-iánn-siōng/馬賽克影像/mosaic image
- 【參宿一】Sim-siù-it/Sim-siù-it/參宿一/Alnitak
- 【獵戶座皮帶】La̍h-hō͘-chō phôe-tòa/La̍h-hōo-tsō phuê-tuà/獵戶座腰帶/Origin Belt
- 【火舌星雲】Hóe-chi̍h seng-hûn/Hué-tsi̍h sing-hûn/火焰星雲/Flame Nebula
- 【塗粉烏帶】thô͘-hún-o͘-tòa/thôo-hún-oo-tuà/暗灰塵帶/dark dust lane
- 【發射星雲】hoat-siā-seng-hûn/huat-siā-sing-hûn/發射星雲/emission nebula
- 【反射星雲】hoán-siā-seng-hûn/huán-siā-sing-hûn/反射星雲/reflection nebula
- 【水素氣體】chúi-sò͘ khì-thé/tsuí-sòo khì-thé/氫氣/hydrogen gas


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Horsehead Nebula]:https://apod.nasa.gov/apod/ap081126.html
[Orion Nebula1]:https://apod.nasa.gov/apod/ap090826.html
[the night sky's]:https://apod.nasa.gov/apod/ap030207.html
[constellations]:https://en.wikipedia.org/wiki/Constellation
[stunning mosaic]:http://www.astrobin.com/60227/0/
[Horsehead1]:https://en.wikipedia.org/wiki/Horsehead_Nebula
[small silhouette]:https://i.redd.it/9lmbxkkm9bm41.jpg
[Alnitak]:https://www.gb.nrao.edu/~rmaddale/Education/OrionTourCenter/belt.html
[Orion's belt]:https://apod.nasa.gov/apod/ap090210.html
[star]:https://science.nasa.gov/astrophysics/focus-areas/how-do-stars-form-and-evolve
[Horsehead2]:https://www.liveabout.com/horse-head-drawing-step-by-step-tutorial-1123322
[Flame Nebula]:https://apod.nasa.gov/apod/ap070202.html
[dramatic]:https://apod.nasa.gov/apod/ap090929.html
[Orion Nebula2]:https://en.wikipedia.org/wiki/Orion_nebula
[reflection nebula]:http://antwrp.gsfc.nasa.gov/apod/reflection_nebulae.html
[tendrils]:https://apod.nasa.gov/apod/ap090224.html
[traced]:https://youtu.be/-PQpNb_yJVE

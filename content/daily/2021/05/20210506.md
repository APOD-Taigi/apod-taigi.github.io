---
title: 去予風吹開 ê NGC 3199
date: 2021-05-06
publishdate: 2021-05-06T11:50:00+0800
tags: [NGC 3199, Wolf-Rayet 星, 龍骨座, 恆星風, 星際物質]
hero: https://apod.nasa.gov/apod/fap/image/2105/ColombariNGC3199.jpg
summary: NGC 3199 離咱有 12,000 光年遠，是一隻 tī 南方航行 ê 星座，龍骨座，內底發光 ê 宇宙雲。這个星雲 tī 狹頻假色影像內底，有 75 光年闊。

---

{{% apod %}}

- 原始文章：[Windblown NGC 3199](https://apod.nasa.gov/apod/ap210506.html)
- 影像提供 kah [版權][copyright]：[Mike Selby](https://www.facebook.com/masterdarksastro/) and [Roberto Colombari](https://www.facebook.com/roberto.colombari)
- 台文翻譯：[An-Li Tsai][An-Li Tsai] ([NCU][NCU])

## [漢羅] 去予風吹開 ê NGC 3199

NGC 3199 離咱有 12,000 光年遠，是一隻 tī 南天航行 ê 星座，[龍骨座][of Carina]，內底發光 ê 宇宙雲。
這个星雲 tī [狹頻假色影像][narrowband, false-color view] 內底，有 75 光年闊。
雖然講這个深空影像差不多看會著規个完整 ê 氣波形體，毋閣伊看起來趨一爿，tī 面頂邊仔彼搭較光。
Tī 中央是 [Wolf-Rayet 星][Wolf-Rayet star]，伊是一个大質量、高溫、短命 ê 恆星，會產生足強 ê 恆星風。
實際上，咱知影 Wolf-Rayet 星會製造有 [足趣味外形][interesting shapes] ê 星雲。
這是因為伊有足強 ê 恆星風，會 kā 邊仔 ê 星際物質掃開。
Tī 這个案例內底，這个足光 ê 雲邊可能是恆星犁過一个齊齊 ê 物質產生 ê [弓形衝擊][bow shock]，to̍h 親像是船行過水面仝款。
毋閣 [測量 ê 結果][measurements] 顯示，這个恆星並無直接徙去到較光彼爿。
所以上有可能 ê 解說是講，tī 恆星邊仔 ê 物質並無齊齊。
實際上，去予風吹 ê NGC 3199 較光彼爿，是一簇一簇、較密 ê。



## [POJ] Khì hō͘ hong chhoe--khui-ê NGC sam-it-kiú-kiú

NGC sam-it-kiú-kiú lî lán ū chi̍t-bān-nn̄g-chheng kng-nî hn̄g, sī chi̍t-chiah tī lâm-thian hâng-hêng ê seng-chō, Liông-kut-chō, lāi-té hoat-kng ê ú-tiū-hûn.
Chi̍t-ê seng-hûn tī e̍h-pîn ká-sek iáⁿ-siōng lāi-té, ū chhit-cha̍p-gō͘ kng-nî khoah.
Sui-jiân-kóng, chit-ê chhim-khong iáⁿ-siōng chha-put-to khòaⁿ-ē-tio̍h kui-ê oân-chéng ê khí-pho hêng-thé, m̄-koh i khòaⁿ--khí-lâi chhu chi̍t-pêng, tī bīn-téng piⁿ-á hit-tah khah-kng.
Tī tiong-ng sī Wolf-Rayet chhiⁿ, i sī chi̍t-ê tōa chit-liōng, ko-un, té-miā ê hêng-chhiⁿ, ē sán-seng chiok-kiông ê hêng-chhiⁿ-hong.
Si̍t-chè-siōng, lán chai-iáⁿ Wolf-Rayet chhiⁿ ē chè-chō ū chiok-chhù-bī gōa-hêng ê seng-hûn.
Che sī in-ūi i ū chiok-kiông ê hêng-chhiⁿ-hong, ē kā piⁿ-á ê seng-chè-bu̍t-chit sàu-khui.
Tī chi̍t-ê àn-lē lāi-té, chit-ê chiok-kng ê hûn-piⁿ khó-lêng sī hêng-chhiⁿ lê-kòe chi̍t-ê chiâu-chê ê bu̍t-chit sán-seng ê kiong-hêng chhiong-kek, to̍h chhin-chhiūⁿ sī chûn kiâⁿ-kòe chúi-bīn kāng-khoán.
M̄-koh chhek-liông ê kiat-kó hián-sī, chit-ê hêng-chhiⁿ pēng bô ti̍t-chiap sóa-khì kàu khah-kng hit-pêng.
Só͘-í siōng ū khó-lêng ê kái-soeh sī kóng, tī hêng-chhiⁿ piⁿ-á ê bu̍t-chit pēng bô chiâu-chê.
Si̍t-chè-siōng, khì hō͘ hong chhoe ê NGC sam-it-kiú-kiú khah-kng hit-pêng, sī chi̍t-chhok-chi̍t-chhok, khah bat ê.



## [KIP] Khì hōo hong tshue--khui-ê NGC sam-it-kíu-kíu

NGC sam-it-kíu-kíu lî lán ū tsi̍t-bān-nn̄g-tshing kng-nî hn̄g, sī tsi̍t-tsiah tī lâm-thian hâng-hîng ê sing-tsō, Liông-kut-tsō, lāi-té huat-kng ê ú-tīu-hûn.
Tsi̍t-ê sing-hûn tī e̍h-pîn ká-sik iánn-siōng lāi-té, ū tshit-tsa̍p-gōo kng-nî khuah.
Sui-jiân-kóng, tsit-ê tshim-khong iánn-siōng tsha-put-to khuànn-ē-tio̍h kui-ê uân-tsíng ê khí-pho hîng-thé, m̄-koh i khuànn--khí-lâi tshu tsi̍t-pîng, tī bīn-tíng pinn-á hit-tah khah-kng.
Tī tiong-ng sī Wolf-Rayet tshinn, i sī tsi̍t-ê tuā tsit-liōng, ko-un, té-miā ê hîng-tshinn, ē sán-sing tsiok-kiông ê hîng-tshinn-hong.
Si̍t-tsè-siōng, lán tsai-iánn Wolf-Rayet tshinn ē tsè-tsō ū tsiok-tshù-bī guā-hîng ê sing-hûn.
Tse sī in-uī i ū tsiok-kiông ê hîng-tshinn-hong, ē kā pinn-á ê sing-tsè-bu̍t-tsit sàu-khui.
Tī tsi̍t-ê àn-lē lāi-té, tsit-ê tsiok-kng ê hûn-pinn khó-lîng sī hîng-tshinn lê-kuè tsi̍t-ê tsiâu-tsê ê bu̍t-tsit sán-sing ê kiong-hîng tshiong-kik, to̍h tshin-tshīunn sī tsûn kiânn-kuè tsuí-bīn kāng-khuán.
M̄-koh tshik-liông ê kiat-kó hián-sī, tsit-ê hîng-tshinn pīng bô ti̍t-tsiap suá-khì kàu khah-kng hit-pîng.
Sóo-í siōng ū khó-lîng ê kái-sueh sī kóng, tī hîng-tshinn pinn-á ê bu̍t-tsit pīng bô tsiâu-tsê.
Si̍t-tsè-siōng, khì hōo hong tshue ê NGC sam-it-kíu-kíu khah-kng hit-pîng, sī tsi̍t-tshok-tsi̍t-tshok, khah bat ê.



## [English] Windblown NGC 3199

NGC 3199 lies about 12,000 light-years away, a glowing cosmic cloud in the nautical southern constellation [of Carina][of Carina]. The nebula is about 75 light-years across in this [narrowband, false-color view][narrowband, false-color view]. Though the deep image reveals a more or less complete bubble shape, it does look very lopsided with a much brighter edge along the top. Near the center is a [Wolf-Rayet star][Wolf-Rayet star], a massive, hot, short-lived star that generates an intense stellar wind. In fact, Wolf-Rayet stars are known to create nebulae with [interesting shapes][interesting shapes] as their powerful winds sweep up surrounding [interstellar material][interstellar material]. In this case, the bright edge was thought to indicate a [bow shock][bow shock] produced as the star plowed through a uniform medium, like a boat through water. But [measurements][measurements] have shown the star is not really moving directly toward the bright edge. So a more likely explanation is that the material surrounding the star is not uniform, but clumped and denser near the bright edge of windblown NGC 3199.

## 詞彙學習（台語漢字/POJ/KIP/華語漢字/English）

- 【龍骨座】Liông-kut-chō/n̂g-tō-kng/船底座/Carina
- 【狹頻】e̍h-pîn/e̍h-pîn/窄頻/narrowband
- 【假色】ká-sek/ká-sik/假色/false-color
- 【Wolf-Rayet 星】Wolf-Rayet chhiⁿ/Wolf-Rayet tshinn/沃夫–瑞葉星/Wolf-Rayet star
- 【恆星風】hêng-chhiⁿ-hong/hîng-tshinn-hong/恆星風/stellar wind
- 【星際物質】seng-chè-bu̍t-chit/sing-tsè-bu̍t-tsit/星際物質/interstellar medium
- 【齊齊】chiâu-chê/tsiâu-tsê/均勻/uniform
- 【弓形衝擊】kiong-hêng chhiong-kek/kiong-hîng tshiong-kik/弓形衝擊/bow shock


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply


[of Carina]:http://www.hawastsoc.org/deepsky/car/index.html
[narrowband, false-color view]:https://www.astrobin.com/vq5ztr/
[Wolf-Rayet star]:https://astrobiology.nasa.gov/news/a-wolf-rayet-bubble-and-the-early-solar-system/
[interesting shapes]:https://apod.nasa.gov/apod/ap200612.html
[interstellar material]:http://www-ssg.sr.unh.edu/ism/what1.html
[bow shock]:https://apod.nasa.gov/apod/ap200202.html
[measurements]:https://ui.adsabs.harvard.edu/abs/2001ApJ...563..875M/abstract

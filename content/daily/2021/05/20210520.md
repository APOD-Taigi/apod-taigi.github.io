---
title: M13：Tī 武仙座 ê 大球形星團
date: 2021-05-20
publishdate: 2021-05-20T12:00:00+0800
tags: [武仙座, 大球形星團, 球形星團, M13, NGC 6207]
hero: https://apod.nasa.gov/apod/fap/image/2105/M13_FA12STXL11002_LRGB_2021-05.jpg
summary: Tī 1716 年，英國天文學家 Edmond Halley 記錄講，「雖然這是一个真細 ê 光斑 ，毋閣若是夜空恬靜、月娘 tī--lih ê 時陣，你用目睭 to̍h 看會著。」
categories: [podcast]
vocals: [阿錕]
---

{{% apod %}}

- 原始文章：[M13: The Great Globular Cluster in Hercules](https://apod.nasa.gov/apod/ap210520.html)
- 影像來源 kah [版權][copyright]：[Martin Dufour](https://www.astrobin.com/users/martindufour/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckqi0rqts8omt0930lsqx9763" >}}

## [漢羅] M13：Tī 武仙座 ê 大球形星團

[Tī 1716 年][In 1716]，英國天文學家 [Edmond Halley][Edmond Halley] 記錄講，「雖然這是一个真細 ê 光斑 ，毋閣若是夜空恬靜、月娘 tī--lih ê 時陣，你用目睭 to̍h 看會著。」
當然這馬逐家攏知影 [M13][Of course, M13] 是武仙座內底 ê 大球形星團，是一个 tī 北天足光 ê [球形星團][globular star clusters]。
像這款清楚 ê 望遠鏡景色，to̍h 看會著 tī 這个壯觀 ê 星團內底，有 [幾若十萬粒恆星][hundreds of thousands of stars.]。
Tī 離咱 2 萬 5 千光年遠 ê 所在，[這个星團 ê 恆星 to̍h 櫼 tī][cluster stars crowd] 一个 150 光年闊 ê 區域內底。
若是 [倚近][Approaching] 到這个星團 ê 核心，你 to̍h 會當看著 100 粒恆星櫼 tī 一个干焦 3 光年闊 ê 立方體內底。
想看覓咧！[離咱太陽上近 ê 恆星][closest star] to̍h 愛 4 光年遠矣！
[這張影像內底][recorded in this image]，明顯較光 ê 恆星範圍，to̍h 是星團 ê 核心。
Tī 這張中等闊 ê 視場內底，有遠方 ê 背景星系，包括著正爿下跤 ê NGC 6207。

## [POJ] M-cha̍p-saⁿ：Tī Bú-sian-chō ê Tōa-kiû-hêng-seng-thoân

Tī 1716 nî, Eng-kok thian-bûn-ha̍k-ka Edmond Halley kì-lo̍k kóng, "Sui-jiân che sī chi̍t-ê chin-sè ê kng-pan, m̄-koh nā-sī iā-khong tiām-chēng, goe̍h-niû tī--lih ê sî-chūn, lí iōng ba̍k-chiu to̍h khòaⁿ-ē-tio̍h."
Tong-jiân chit-má ta̍k-ke lóng chai-iáⁿ M-cha̍p-saⁿ sī Bú-sian-chō lāi-té ê Tōa-kiû-hêng-seng-thoân, sī chi̍t-ê tī pak-thian chiok-kng ê kiû-hêng-seng-thoân.
Chhiūⁿ chit-khoán chheng-chhó͘ ê bōng-oán-kiàⁿ kéng-sek, to̍h khòaⁿ-ē-tio̍h tī chit-ê chòng-koan ê seng-thoân lāi-té, ū kúi-ā cha̍p-bān lia̍p hêng-chhiⁿ.
Tī lî lán nn̄g-bān-gō͘-chheng kng-nî hn̄g ê só͘-chāi, chit-ê seng-thoân ê hêng-chhiⁿ to̍h chiⁿ tī chit-ê chi̍t-pah-gō͘-cha̍p kng-nî khoah ê khu-he̍k lāi-té.
Nā-sī óa-kīn kàu chit-ê seng-thoân ê he̍k-sim, lí to̍h ē-tàng khòaⁿ-tio̍h chi̍t-pah lia̍p hêng-chhiⁿ chiⁿ tī chi̍t-ê kan-na saⁿ kng-nî khoah ê li̍p-hong-thé lāi-té.
Siūⁿ khòaⁿ-māi leh! Lí lán Thài-iông siōng-kīn ê hêng-chhiⁿ to̍h ài sì kng-nî hn̄g ah!
Chit-tiuⁿ iáⁿ-siōng lāi-té, bêng-hián khah-kng ê hêng-chhiⁿ hoān-ûi, to̍h sī seng-thoân ê he̍k-sim.
Tī chit-tiuⁿ tiong-téng-khoah ê sī-tiûⁿ lāi-té, ū oán-hong ê pōe-kéng seng-hē, pau-koat tio̍h chiàⁿ-pêng ē-kha ê NGC lio̍k-jī-khòng-chhit.


## [KIP] M-tsa̍p-sann：Tī Bú-sian-tsō ê Tuā-kiû-hîng-sing-thuân

Tī 1716 nî, Ing-kok thian-bûn-ha̍k-ka Edmond Halley kì-lo̍k kóng, "Sui-jiân tse sī tsi̍t-ê tsin-sè ê kng-pan, m̄-koh nā-sī iā-khong tiām-tsīng, gue̍h-niû tī--lih ê sî-tsūn, lí iōng ba̍k-tsiu to̍h khuànn-ē-tio̍h."
Tong-jiân tsit-má ta̍k-ke lóng tsai-iánn M-tsa̍p-sann sī Bú-sian-tsō lāi-té ê Tuā-kiû-hîng-sing-thuân, sī tsi̍t-ê tī pak-thian tsiok-kng ê kiû-hîng-sing-thuân.
Tshiūnn tsit-khuán tshing-tshóo ê bōng-uán-kiànn kíng-sik, to̍h khuànn-ē-tio̍h tī tsit-ê tsòng-kuan ê sing-thuân lāi-té, ū kuí-ā tsa̍p-bān lia̍p hîng-tshinn.
Tī lî lán nn̄g-bān-gōo-tshing kng-nî hn̄g ê sóo-tsāi, tsit-ê sing-thuân ê hîng-tshinn to̍h tsinn tī tsit-ê tsi̍t-pah-gōo-tsa̍p kng-nî khuah ê khu-hi̍k lāi-té.
Nā-sī uá-kīn kàu tsit-ê sing-thuân ê hi̍k-sim, lí to̍h ē-tàng khuànn-tio̍h tsi̍t-pah lia̍p hîng-tshinn tsinn tī tsi̍t-ê kan-na sann kng-nî khuah ê li̍p-hong-thé lāi-té.
Siūnn khuànn-māi leh! Lí lán Thài-iông siōng-kīn ê hîng-tshinn to̍h ài sì kng-nî hn̄g ah!
Tsit-tiunn iánn-siōng lāi-té, bîng-hián khah-kng ê hîng-tshinn huān-uî, to̍h sī sing-thuân ê hi̍k-sim.
Tī tsit-tiunn tiong-tíng-khuah ê sī-tiûnn lāi-té, ū uán-hong ê puē-kíng sing-hē, pau-kuat tio̍h tsiànn-pîng ē-kha ê NGC lio̍k-jī-khòng-tshit.


## [English] M13: The Great Globular Cluster in Hercules

[In 1716][In 1716], English astronomer [Edmond Halley][Edmond Halley] noted, "This is but a little Patch, but it shews itself to the naked Eye, when the Sky is serene and the Moon absent." [Of course, M13][Of course, M13] is now less modestly recognized as the Great Globular Cluster in Hercules, one of the brightest [globular star clusters][globular star clusters] in the northern sky. Sharp telescopic views like this one reveal the spectacular cluster's [hundreds of thousands of stars.][hundreds of thousands of stars.] At a distance of 25,000 light-years, the [cluster stars crowd][cluster stars crowd] into a region 150 light-years in diameter. [Approaching][Approaching] the cluster core upwards of 100 stars could be contained in a cube just 3 light-years on a side. For comparison, the [closest star][closest star] to the Sun is over 4 light-years away. The remarkable range of brightness [recorded in this image][recorded in this image] follows stars into the dense cluster core. Distant background galaxies in the medium-wide field of view include NGC 6207 at the lower right.

## 詞彙學習（漢羅/POJ/KIP/華語/English）

- 【武仙座】Bú-sian-chō/Bú-sian-tsō/武仙座/Hercules
- 【球形星團】kiû-hêng-seng-thoân/kiû-hîng-sing-thuân/球形星團/globular cluster
- 【大球形星團】Tōa-kiû-hêng-seng-thoân/Tuā-kiû-hîng-sing-thuân/大球形星團/the Great Globular Cluster
- 【核心】he̍k-sim/hi̍k-sim/核心/core
- 【立方體】li̍p-hong-thé/li̍p-hong-thé/立方體/cube
- 【視場】sī-tiûⁿ/sī-tiûnn/視場/field of view


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[In 1716]:http://messier.seds.org/xtra/similar/halley_pt.html
[Edmond Halley]:http://www.bbc.co.uk/history/historic_figures/halley_edmond.shtml
[Of course, M13]:http://messier.seds.org/m/m013.html
[globular star clusters]:http://en.wikipedia.org/wiki/Globular_cluster
[hundreds of thousands of stars.]:https://skyandtelescope.org/observing/gobs-of-globs-guide-to-16-spring-globular-clusters/
[cluster stars crowd]:https://hubblesite.org/contents/news-releases/2008/news-2008-40.html
[Approaching]:https://apod.nasa.gov/apod/ap031213.html
[closest star]:https://apod.nasa.gov/apod/ap160825.html
[recorded in this image]:https://www.astrobin.com/n9wcu8/0/

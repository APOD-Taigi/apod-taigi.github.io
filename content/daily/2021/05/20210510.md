---
title: 星團 M35 kah NGC 2158
date: 2021-05-10
publishdate: 2021-05-10T12:00:00+0800
tags: [NGC 2158, M35, 雙生仔星座, 雙子座, 開放星團]
hero: https://apod.nasa.gov/apod/fap/image/2105/M35_CFHT_1736.jpg
summary: 星團有近--ê 有遠--ê，有少年--ê 有 老--ê，有散--ê 有集中--ê。這張影像展示 tī 仝一个星場內底 ê 兩个開放星團相對照。

categories: [podcast]
vocals: [阿錕]
---

{{% apod %}}

- 原始文章：[Star Clusters M35 and NGC 2158](https://apod.nasa.gov/apod/ap210510.html)
- 影像提供 kah [版權][copyright]：[CFHT](https://www.cfht.hawaii.edu/), [Coelum](http://www.coelum.com/), [MegaCam](https://www.cfht.hawaii.edu/Instruments/Imaging/Megacam/), [J.-C. Cuillandre](http://www.cfht.hawaii.edu/~jcc/) ([CFHT](https://www.cfht.hawaii.edu/)) & [G. A. Anselmi](http://www.coelum.com/coelum/autori/giovanni-anselmi) ([Coelum](http://www.coelum.com/))
- 台文翻譯：[An-Li Tsai][An-Li Tsai] ([NCU][NCU])

{{< podcast "ckpld9z6n6sfl0869prheqvjs" >}}

## [漢羅] 星團 M35 kah NGC 2158

星團有近--ê 有遠--ê，有少年--ê 有 老--ê，有散--ê 有集中--ê。
[這張影像][featured image] 展示 tī 仝一个星場內底 ê 兩个 [開放星團][open star clusters] 相對照。
Tī 倒爿下跤 ê 是 [M35][M35 1]，伊離咱算近 ê，差不多有 2800 [光年][light years] 遠。
伊是有較少年，差不多是 1.5 億歲，嘛較散，差不多是 2500 粒恆星 tī 這个 30 光年闊 ê 空間內底。
[較光 ê 藍光星][Bright blue stars]，定定會當提來分辨少年 ê 開放星團， to̍h 親像 M35。
相對來講，tī 正爿頂懸 ê [NGC 2158][NGC 2158]，是比 [M35][M35 2] 閣較遠 4 倍，閣較老 10 倍，嘛較集中。
NGC 2158 內底較光 ê 藍光星已經 [家己爆炸][self-destructed] 矣，所以星團 ê 光這馬主要是一寡較老 ê kah 較黃 ê 恆星來 ê。
一般來講，開放星團會 tī [咱 ê 銀河系][our Milky Way Galaxy] ê 星系盤面頂揣著，而且不管 tī 佗位內底攏會有 100 到 10000 粒恆星。
In 攏差不多 tī 仝一个時間形成 ê。
開放星團 M35 kah NGC 2158 攏會使用細台望遠鏡 tùi 雙生仔星座（[雙生仔座][Gemini]）ê 方向 [揣著][found together]。


## [POJ] Seng-thoân M-saⁿ-cha̍p-gō͘ kah NGC jī-it-ngó͘-pat

Seng-thoân ū kīn--ê ū hn̄g--ê, ū siàu-liân--ê ū lāu--ê, ū sòaⁿ--ê ū chi̍p-tiong--ê.
Chit-tiuⁿ iáⁿ-siōng tiān-sī tī kāng-chi̍t-ê seng-tiûⁿ lāi-té ê nn̄g-ê khai-hòng-seng-thoân sio tùi-chiàu.
Tī tò-pêng ē-kha ê sī M-saⁿ-cha̍p-gō͘, i lî lán sǹg kīn-ê, chha-put-to ū nn̄g-chheng-poeh-pah kng-nî hn̄g.
I sī ū khah siàu-liân, chha-put-to sī it-tiám-gō͘ ek hòe, mā khah sòaⁿ, chha-put-to sī nn̄g-chheng-gō͘-pah lia̍p hêng-chhiⁿ tī chit-ê saⁿ-cha̍p kng-nî khoah ê khong-kan lāi-té.
Khah kng ê nâ-kng-chhiⁿ, tiāⁿ-tiāⁿ ē-tàng thê-lâi hun-piān siàu-liân ê khai-hòng-seng-thoân, to̍h chhin-chhiūⁿ M-saⁿ-cha̍p-gō͘.
Siong-tùi lâi-kóng, tī chiàⁿ-pêng téng-koân ê NGC jī-it-gō͘-pat, sī pí M-saⁿ-cha̍p-gō͘ koh khah hn̄g sì-poe, koh khah lāu cha̍p-poe, mā khah chi̍p-tiong.
NGC 2158 lāi-té khah kng ê nâ-kng-chhiⁿ í-keng ka-tī po̍k-chà ah, só͘-í seng-thoân ê kng chit-má chú-iàu sī chi̍t-kóa khah-lāu--ê kah khah-n̂g--ê hêng-chhiⁿ lâi--ê.
It-poaⁿ lâi-kóng, khai-hòng-seng-thoân ē tī lán ê Gîn-hô-hē ê seng-hē-pôaⁿ bīn-téng chhōe-tio̍h, jî-chhiáⁿ put-koán tī tó-ūi lāi-té lóng ē ū chi̍t-pah kàu chi̍t-bān lia̍p hêng-chhiⁿ.
In lóng chha-put-to tī kāng-chi̍t-ê sî-kan hêng-sêng--ê.
Khai-hòng-seng-thoân M-saⁿ-cha̍p-gō͘ kah NGC jī-it-ngó͘-pat lóng ē-sái iōng sè-tâi bōng-oán-kiàⁿ tùi Siang-siⁿ-á seng-chō (Siang-siⁿ-á-chō) ê hong-hiòng chhōe-tio̍h.

## [KIP] Sing-thuân M-sann-tsa̍p-gōo kah NGC jī-it-ngóo-pat

Sing-thuân ū kīn--ê ū hn̄g--ê, ū siàu-liân--ê ū lāu--ê, ū suànn--ê ū tsi̍p-tiong--ê.
Tsit-tiunn iánn-siōng tiān-sī tī kāng-tsi̍t-ê sing-tiûnn lāi-té ê nn̄g-ê khai-hòng-sing-thuân sio tuì-tsiàu.
Tī tò-pîng ē-kha ê sī M-sann-tsa̍p-gōo, i lî lán sǹg kīn-ê, tsha-put-to ū nn̄g-tshing-pueh-pah kng-nî hn̄g.
I sī ū khah siàu-liân, tsha-put-to sī it-tiám-gōo ik huè, mā khah suànn, tsha-put-to sī nn̄g-tshing-gōo-pah lia̍p hîng-tshinn tī tsit-ê sann-tsa̍p kng-nî khuah ê khong-kan lāi-té.
Khah kng ê nâ-kng-tshinn, tiānn-tiānn ē-tàng thê-lâi hun-piān siàu-liân ê khai-hòng-sing-thuân, to̍h tshin-tshiūnn M-sann-tsa̍p-gōo.
Siong-tuì lâi-kóng, tī tsiànn-pîng tíng-kuân ê NGC jī-it-gōo-pat, sī pí M-sann-tsa̍p-gōo koh khah hn̄g sì-pue, koh khah lāu tsa̍p-pue, mā khah tsi̍p-tiong.
NGC 2158 lāi-té khah kng ê nâ-kng-tshinn í-king ka-tī po̍k-tsà ah, sóo-í sing-thuân ê kng tsit-má tsú-iàu sī tsi̍t-kuá khah-lāu--ê kah khah-n̂g--ê hîng-tshinn lâi--ê.
It-puann lâi-kóng, khai-hòng-sing-thuân ē tī lán ê Gîn-hô-hē ê puânn bīn-tíng tshuē-tio̍h, jî-tshiánn put-kuán tī tó-uī lāi-té lóng ē ū tsi̍t-pah kàu tsi̍t-bān lia̍p hîng-tshinn.
In lóng tsha-put-to tī kāng-tsi̍t-ê sî-kan hîng-sîng--ê.
Khai-hòng-sing-thuân M-sann-tsa̍p-gōo kah NGC jī-it-ngóo-pat lóng ē-sái iōng sè-tâi bōng-uán-kiànn tuì Siang-sinn-á sing-tsō (Siang-sinn-á-tsō) ê hong-hiòng tshuē-tio̍h.

## [English] Star Clusters M35 and NGC 2158

Clusters of stars can be near or far, young or old, diffuse or compact. The [featured image][featured image] shows two quite contrasting [open star clusters][open star clusters] in the same field. [M35][M35 1], on the lower left, is relatively nearby at 2800 [light years][light years] distant, relatively young at 150 million years old, and relatively diffuse, with about 2500 stars spread out over a volume 30 light years across. [Bright blue stars][Bright blue stars] frequently distinguish younger open clusters like M35. Contrastingly, [NGC 2158][NGC 2158], on the upper right, is four times more distant than [M35][M35 2], over 10 times older, and much more compact. NGC 2158's bright blue stars have [self-destructed][self-destructed], leaving cluster light to be dominated by older and yellower stars. In general, open star clusters are found in the plane of [our Milky Way Galaxy][our Milky Way Galaxy], and contain anywhere from 100 to 10,000 stars -- all of which formed at nearly the same time. Both open clusters M35 and NGC 2158 can be [found together][found together] with a small telescope toward the constellation of the Twins ([Gemini][Gemini]).

## 詞彙學習（台語漢字/POJ/KIP/華語漢字/English）

- 【開放星團】khai-hòng-seng-thoân/khai-hòng-sing-thuân/開放星團/open cluster
- 【星系盤】seng-hē-pôaⁿ/sing-hē-puânn/星系盤/galactic plane
- 【光年】kng-nî/kng-nî/光年/light-year
- 【銀河系】Gîn-hô-hē/Gîn-hô-hē/銀河系/Milky Way Galaxy
- 【藍光星】nâ-kng-chhiⁿ/nâ-kng-tshinn/藍色恆星/blue star
- 【雙生仔星座】Siang-siⁿ-á seng-chō/Siang-sinn-á sing-tsō/雙胞胎星座/the constellation of the Twins
- 【雙生仔座】Siang-siⁿ-á-chō/Siang-tsú-tsō/雙子座/Gemini



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply


[featured image]:https://www.cfht.hawaii.edu/HawaiianStarlight/AIOM/English/CFHT-Coelum-AIOM-Nov2018.html
[open star clusters]:https://en.wikipedia.org/wiki/Open_cluster
[M35 1]:https://en.wikipedia.org/wiki/Messier_35
[light years]:http://starchild.gsfc.nasa.gov/docs/StarChild/questions/question19.html
[Bright blue stars]:https://apod.nasa.gov/apod/ap200909.html
[NGC 2158]:https://en.wikipedia.org/wiki/NGC_2158
[M35 2]:http://arxiv.org/abs/astro-ph/0011136
[self-destructed]:http://heasarc.gsfc.nasa.gov/docs/snr.html
[our Milky Way Galaxy]:http://www.atlasoftheuniverse.com/galaxy.html
[found together]:https://i.pinimg.com/originals/ee/fe/38/eefe38bf9adcb884b33e41b3815f5e76.jpg
[Gemini]:https://en.wikipedia.org/wiki/Gemini_(constellation)

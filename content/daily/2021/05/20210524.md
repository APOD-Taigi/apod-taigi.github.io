---
title: 羊仔行星 ê 爍爁 kah 月食
date: 2021-05-24
publishdate: 2021-05-24T12:00:00+0800
tags: [羊仔行星, 爍爁, 月食, 月全食]
hero: https://apod.nasa.gov/apod/fap/image/2105/LightningLunarEclipse_Kotsiopoulos_1024.jpg
summary: Tī 2011 年 6 月 15 ê 月全食，雷公雨干焦 giōng 欲 kā 這个壯觀 ê 月全食景色拍歹去。
categories: [podcast]
vocals: [阿錕]
---

{{% apod %}}

- 原始文章：[Lightning Eclipse from the Planet of the Goats](https://apod.nasa.gov/apod/ap210524.html)
- 影像來源 kah [版權][copyright]：[Chris Kotsiopoulos](https://www.facebook.com/chris.kotsiopoulos) ([GreekSky](http://www.greeksky.gr/))
- 月食快報：[2021 年 5 月 26 台灣 ê 月全食](https://www.timeanddate.com/eclipse/in/taiwan/taipei)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckq88v3gz16u10948q0rx3ano" >}}

## [漢羅] 羊仔行星 ê 爍爁 kah 月食

[Tī 2011 年 6 月 15 ê 月全食][2011 June 15 total lunar eclipse]，雷公雨干焦 giōng 欲 kā 這幅壯觀 ê 月全食景色拍歹去。
毋閣其實無，tī 這 [規个全食過程][total eclipse phase] 中，暴風雲拍開了差不多 10 分鐘久。
閣加上爍爁，to̍h 組合做這个美麗 ê 夜空。
這是感光 30 秒鐘提著 ê 景色，嘛予咱 ùi [APOD 已經 25 冬 ê 歷史][APOD's now 25-year history] 內底，想出一个較有紀念性 ê 標題（這 to̍h 愛感謝天文攝影師）。
是講這个爍爁嘛出現了真拄好，kah [月食][eclipse] [出演 ê 皮猴戲][shadow play] 真四配。
這个月食會當 tī 咱地球 ê 歐洲、非洲、亞洲、kah 澳洲 [遮爾濟所在看著][widely viewed]。
[毋閣這張相片][The picture itself] 是 ùi 希臘 [Pezi][Pezi] 島 ê [Ikaria][Ikaria] 翕--ê。
這个所在叫做「[羊仔][goats] 行星」，因為遮有 [坎坎坷坷 ê 地形][rough terrain] kah 奇怪外形 ê 岩石。
後一擺 ê [月全食][lunar eclipse] 會 tī [這禮拜三][occur on Wednesday] 發生。

## [POJ] Iûⁿ-á kiâⁿ-chhiⁿ ê sih-nah kah goe̍h-si̍t

Tī jī-khòng-it-it nî la̍k goe̍h cha̍p-gō͘ ê goe̍h-choân-si̍t, lûi-kong-hō͘ kan-na giōng beh kā chit-pak chòng-koan ê goe̍h-choân-si̍t kéng-sek phah-pháiⁿ-khì.
M̄-koh kî-si̍t bô, tī chit kui-ê choân-si̍t kòe-têng-tiong, pō-hong-hûn phah-khui-liáu chha-put-to cha̍p-hun-cheng kú.
Koh ka-siōng sih-nah, to̍h cho͘-ha̍p chò chit-ê bí-lē ê iā-khong.
Che sī kám-kng saⁿ-cha̍p bió-cheng the̍h-tio̍h ê kéng-sek, mā hō͘ lán ùi APOD í-keng jī-cha̍p-gō͘ tang ê le̍k-sú lāi-té, siūⁿ-chhut chi̍t-ê khah ū kì-liām-sèng ê piau-tê (che to̍h ài kám-siā thian-bûn-liap-iáⁿ-su).
Sī-kóng chi̍t-ê sih-nah mā chhut-hiān liáu chin-tú-hó, kah goe̍h-si̍t chhut-ián ê phôe-kâu-hì chin sù-phòe.
Chit-ê ē-tàng tī lán Tē-kiû ê Au-chiu, Hui-chiu, A-chiu, kah Ò-chiu hiah-nī chōe só͘-chāi khòaⁿ-tio̍h.
M̄-koh chit-tiuⁿ siòng-phìⁿ sī ùi Hi-la̍h Pezi tó ê Ikaria hip--ê.
Chit-ê só͘-chāi kiò-chòe "Iûⁿ-á kiâⁿ-chhiⁿ", in-ūi chia ū kham-kham-khia̍t-khia̍t ê tē-hêng kah kî-koài gōa-hêng ê giâm-chio̍h.
Āu-chi̍t-pái ê goe̍h-choân-si̍t ē tī chit-lé-pài saⁿ hoat-seng.



## [KIP] Îunn-á kiânn-tshinn ê sih-nah kah gue̍h-si̍t

Tī jī-khòng-it-it nî la̍k gue̍h tsa̍p-gōo ê gue̍h-tsuân-si̍t, luî-kong-hōo kan-na giōng beh kā tsit-pak tsòng-kuan ê gue̍h-tsuân-si̍t kíng-sik phah-pháinn-khì.
M̄-koh kî-si̍t bô, tī tsit kui-ê tsuân-si̍t kuè-tîng-tiong, pō-hong-hûn phah-khui-liáu tsha-put-to tsa̍p-hun-tsing kú.
Koh ka-siōng sih-nah, to̍h tsoo-ha̍p tsò tsit-ê bí-lē ê iā-khong.
Tse sī kám-kng sann-tsa̍p bió-tsing the̍h-tio̍h ê kíng-sik, mā hōo lán uì APOD í-king jī-tsa̍p-gōo tang ê li̍k-sú lāi-té, siūnn-tshut tsi̍t-ê khah ū kì-liām-sìng ê piau-tê (tse to̍h ài kám-siā thian-bûn-liap-iánn-su).
Sī-kóng tsi̍t-ê sih-nah mā tshut-hiān liáu tsin-tú-hó, kah gue̍h-si̍t tshut-ián ê phuê-kâu-hì tsin sù-phuè.
Tsit-ê ē-tàng tī lán Tē-kiû ê Au-tsiu, Hui-tsiu, A-tsiu, kah Ò-tsiu hiah-nī tsuē sóo-tsāi khuànn-tio̍h.
M̄-koh tsit-tiunn siòng-phìnn sī uì Hi-la̍h Pezi tó ê Ikaria hip--ê.
Tsit-ê sóo-tsāi kiò-tsuè "Îunn-á kiânn-tshinn", in-uī tsia ū kham-kham-khia̍t-khia̍t ê tē-hîng kah kî-kuài guā-hîng ê giâm-tsio̍h.
Āu-tsi̍t-pái ê gue̍h-tsuân-si̍t ē tī tsit-lé-pài sann huat-sing.



## [English] Lightning Eclipse from the Planet of the Goats

Thunderstorms almost spoiled this view of the spectacular [2011 June 15 total lunar eclipse][2011 June 15 total lunar eclipse]. Instead, storm clouds parted for 10 minutes during the [total eclipse phase][total eclipse phase] and [lightning bolts][lightning bolts] contributed to the dramatic sky. Captured with a 30-second exposure the scene also inspired one of the more memorable titles (thanks to the astrophotographer) in [APOD's now 25-year history][APOD's now 25-year history]. Of course, the lightning reference clearly makes sense, and the [shadow play][shadow play] of the dark lunar [eclipse][eclipse] was [widely viewed][widely viewed] across planet Earth in Europe, Africa, Asia, and Australia. [The picture itself][The picture itself], however, was shot from the Greek island of [Ikaria][Ikaria] at [Pezi][Pezi]. That area is known as "the planet of the [goats][goats]" because of the [rough terrain][rough terrain] and strange looking rocks. The next total [lunar eclipse][lunar eclipse] will [occur on Wednesday][occur on Wednesday].

## 詞彙學習（漢羅/POJ/KIP/華語/English）

- 【羊仔行星】iûⁿ-á kiâⁿ-chhiⁿ/iûnn-á kiânn-tshiⁿ/山羊行星/the Planet of the Goats
- 【爍爁】sih-nah/sih-nah/閃電/lightning
- 【月全食】goe̍h-choân-si̍t/gue̍h-tsuân-si̍t/月全食/lunar exlipas
- 【皮猴戲】phôe-kâu-hì/phuê-kâu-hì/皮影戲/shadow play
- 【紙影戲】chóa-iáⁿ-hì/tsuá-iánn-hì/皮影戲/shadow play
- 【雷公雨】lûi-kong-hō͘/luî-kong-hōo/暴風雨/thunderstorm
- 【暴風雲】pō-hong-hûn/pō-hong-hûn/暴風雲/storm cloud
- 【天文攝影師】thian-bûn liap-iáⁿ-su/thian-bûn liap-iánn-su/天文攝影師/astrophotographer

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[2011 June 15 total lunar eclipse]:https://eclipse.gsfc.nasa.gov/OH/OH2011.html#LE2011Jun15T
[total eclipse phase]:https://apod.nasa.gov/apod/ap110617.html
[lightning bolts]:https://apod.nasa.gov/apod/ap120723.html
[APOD's now 25-year history]:https://www.theverge.com/2015/6/15/8779599/astronomy-picture-of-the-day-oral-history
[shadow play]:https://apod.nasa.gov/apod/ap060909.html
[eclipse]:https://eclipse2017.nasa.gov/eclipse-who-what-where-when-and-how
[widely viewed]:http://asterisk.apod.com/viewtopic.php?f=29&t=23957
[The picture itself]:https://greeksky.gr/wp-content/uploads/2021/05/eclipses_lunar-eclipse-and-lightning.jpg
[Ikaria]:https://www.youtube.com/watch?v=925mOGCf7to
[Pezi]:https://en.wikipedia.org/wiki/Icaria
[goats]:http://3.bp.blogspot.com/-5qmrdx1umpY/Ur0Y1tDvxZI/AAAAAAAAu3s/TteYJNMEUAk/s1600/Wall-Climbing+Mountain+Goats.jpg
[rough terrain]:http://www.culturechange.org/cms/content/view/937/1/
[lunar eclipse]:https://mars.nasa.gov/images/Lunar_eclipse_sideview.jpg
[occur on Wednesday]:https://svs.gsfc.nasa.gov/4903

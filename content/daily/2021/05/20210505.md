---
title: Tī 銅港天頂 ê STEVE
date: 2021-05-05
publishdate: 2021-05-05T12:00:00+0800
tags: [STEVE, SAIDs, 超音速流, 圍閘極光]
hero: https://apod.nasa.gov/apod/fap/image/2105/SteveMichigan_Kiczenski_960.jpg
summary: 是啥物產生 STEVEs？STEVEs 是 Strong Thermal Emission Velocity Enhancements 強熱發射速度增強 ê 簡稱，是一款大氣現象。

---

{{% apod %}}

- 原始文章：[STEVE over Copper Harbor](https://apod.nasa.gov/apod/ap210505.html)
- 影像提供 kah 版權：[MaryBeth Kiczenski](https://www.shelbydiamondstar.com/emotional)
- 台文翻譯：[An-Li Tsai][An-Li Tsai] ([NCU][NCU])

## [漢羅] Tī 銅港天頂 ê STEVE
是啥物產生 STEVEs？
STEVEs 是 [Strong Thermal Emission Velocity Enhancements][Strong Thermal Emission Velocity Enhancements] 強熱發射速度增強 ê 簡稱，是一款大氣現象。
伊自古早 to̍h 有，毋閣最近五冬才 [予人注意著][been realized]，因為伊 ê 色光 kah 外形，kah [極光][auroras] 無仝。
因為 [STEVEs][STEVEs1] 有茄仔色 kah 粉紅仔色 ê 孤逝光巡，研究伊是按怎來--ê，to̍h 變做一个足衝 ê 主題。
[STEVEs][STEVEs2] 可能 kah [Sub-Auroral Ion Drifts][subauroral ion drifts] 次極光離子漂流 (SAIDs) 有關。
彼是一款高溫氣體 [離子][ion] ê 超音速流。
有一款現象 [咱這馬猶毋知][currently unknown] 原因，to̍h 是 [STEVEs][STEVEs3] 出現 ê 時陣，mā 定定看會著青色 ê [「圍閘」極光]["picket-fence" auroras]。
[這張 STEVE 影像][featured STEVE image] 是 3 月中 tī [美國][USA] [Michigan][Michigan] [銅港][Copper Harbor] 翕 ê。
是用連紲感光 ê 方式，kā 前景 kah 背景 ê 影像敆做一張 ê。
這款真光 ê STEVE 會出現幾若分鐘久，ùi 地平線到地平線，出現 ê 時間 tī [一般][normal] ê [極光][auroras] kah 極光之間。



## [POJ] Tī 銅港天頂 ê STEVE
Sī siáⁿ-mih sán-seng STEVEs?
STEVEs sī Strong Thermal Emission Velocity Enhancements kiông jia̍t-hoat-siā sok-tō͘ cheng-kiông ê kán-chheng, sī chi̍t-khoán tōa-khì hiān-siōng.
I chū kó͘-chá to̍h ū, m̄-koh chòe-kīn gō͘-tang chiah hō͘ lâng chù-ì--tio̍h, in-ūi i ê se̍k-kng kah gōa-hêng, kah ke̍k-kng bô-kâng.
In-ūi STEVEs ū kiô-á-sek kah hún-âng-á-sek ê ko͘-chōa kng-sûn, gián-kiù i sī án-ná lâi--ê, to̍h piàn-chò chi̍t-ê chiok-chhèng ê chú-tê.
STEVEs khó-lêng kah Sub-Auroral Ion Drifts Chhù-ke̍k-kng lî-chú phiau-liû (SAIDs) ū-koan.
He sī chi̍t-khoán ko-un khì-thé lî-chú ê chhiau-im-sok-liû.
Ū chi̍t-khoán hiān-siōng lán chit-má iáu m̄-chai goân-in, to̍h sī STEVEs chhut-hiān ê sî-chūn, mā tiān-tiān khòaⁿ-ē-tio̍h chheⁿ-sek ê ûi-chah ke̍k-kng.
Chit-tiuⁿ STEVE iáⁿ-siōng sī saⁿ goe̍h tiong tī Bí-kok Michigan tâng-káng hip--ê.
Sī iōng liân-sòa kám-kng ê hong-sek, kā chiân-kéng kah pōe-kéng ê iáⁿ-siōng kap-chò chi̍t-tiuⁿ ê.
Chit-khoán chin-kng ê STEVE ē chhut-hiān kúi-ā hun-cheng kú, ùi tē-pêng-sòaⁿ kàu tē-pêng-sòaⁿ, chhut-hiān ê sî-kan tī it-poaⁿ ê ke̍k-kng kah ke̍k-kng chi̍t-kan.


## [KIP] Tī 銅港天頂 ê STEVE
Sī siánn-mih sán-sing STEVEs?
STEVEs sī Strong Thermal Emission Velocity Enhancements kiông jia̍t-huat-siā sok-tōo tsing-kiông ê kán-tshing, sī tsi̍t-khuán tuā-khì hiān-siōng.
I tsū kóo-tsá to̍h ū, m̄-koh tsuè-kīn gōo-tang tsiah hōo lâng tsù-ì--tio̍h, in-uī i ê si̍k-kng kah guā-hîng, kah ki̍k-kng bô-kâng.
In-uī STEVEs ū kiô-á-sik kah hún-âng-á-sik ê koo-tsuā kng-sûn, gián-kìu i sī án-ná lâi--ê, to̍h piàn-tsò tsi̍t-ê tsiok-tshìng ê tsú-tê.
STEVEs khó-lîng kah Sub-Auroral Ion Drifts Tshù-ki̍k-kng lî-tsú phiau-lîu (SAIDs) ū-kuan.
He sī tsi̍t-khuán ko-un khì-thé lî-tsú ê tshiau-im-sok-lîu.
Ū tsi̍t-khuán hiān-siōng lán tsit-má iáu m̄-tsai guân-in, to̍h sī STEVEs tshut-hiān ê sî-tsūn, mā tiān-tiān khuànn-ē-tio̍h tshenn-sik ê uî-tsah ki̍k-kng.
Tsit-tiunn STEVE iánn-siōng sī sann gue̍h tiong tī Bí-kok Mitsigan tâng-káng hip--ê.
Sī iōng liân-suà kám-kng ê hong-sik, kā tsiân-kíng kah puē-kíng ê iánn-siōng kap-tsò tsi̍t-tiunn ê.
Tsit-khuán tsin-kng ê STEVE ē tshut-hiān kuí-ā hun-tsing kú, uì tē-pîng-suànn kàu tē-pîng-suànn, tshut-hiān ê sî-kan tī it-puann ê ki̍k-kng kah ki̍k-kng tsi̍t-kan.

## [English] STEVE over Copper Harbor

What creates STEVEs? [Strong Thermal Emission Velocity Enhancements][Strong Thermal Emission Velocity Enhancements] (STEVEs) have likely been seen since antiquity, but only in the past five years has it [been realized][been realized] that their colors and shapes make them different from [auroras][auroras]. Seen as single bright streaks of pink and purple, the origin of [STEVEs][STEVEs1] remain an active topic of research. [STEVEs][STEVEs2] may be related to [subauroral ion drifts][subauroral ion drifts][subauroral ion drifts] (SAIDs), a supersonic river of hot atmospheric [ion][ion]s. For reasons [currently unknown][currently unknown], [STEVEs][STEVEs3] are frequently accompanied by green ["picket-fence" auroras]["picket-fence" auroras]. The [featured STEVE image][featured STEVE image] is a combination of foreground and background exposures taken consecutively in mid-March from [Copper Harbor][Copper Harbor], [Michigan][Michigan], [USA][USA]. This bright STEVE lasted several minutes, spanned from horizon to horizon, and appeared in between times of [normal][normal] [auroras][auroras].

## 詞彙學習（台語漢字/POJ/KIP/華語漢字/English）

- 【超音速流】chhiau-im-sok-liû/tshiau-im-sok-liû/超音速流/supersonic river
- 【圍閘極光】ûi-chah ke̍k-kng/uî-tsah ki̍k-kng/柵欄極光/picket-fence auroras
- 【地平線】tē-pêng-sòaⁿ/tē-pîng-suànn/地平線/horizon


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Strong Thermal Emission Velocity Enhancements]:https://en.wikipedia.org/wiki/Steve_(atmospheric_phenomenon)
[been realized]:https://eos.org/features/how-did-we-miss-this-an-upper-atmospheric-discovery-named-steve
[auroras]:https://apod.nasa.gov/apod/fap/ap120209.html
[STEVEs1]:http://www.esa.int/ESA_Multimedia/Images/2017/04/Meet_Steve
[STEVEs2]:https://www.nasa.gov/feature/goddard/2020/citizen-scientists-help-discover-a-new-feature-of-steve
[subauroral ion drifts]:https://en.wikipedia.org/wiki/Subauroral_ion_drift
[ion]:https://en.wikipedia.org/wiki/Ion
[currently unknown]:http://vignette1.wikia.nocookie.net/theevilliouschronicles/images/8/85/Confused-cat.jpg
[STEVEs3]:https://ui.adsabs.harvard.edu/abs/2020AGUA....100183S/abstract
["picket-fence" auroras]:https://apod.nasa.gov/apod/fap/ap080101.html
[featured STEVE image]:https://www.instagram.com/p/CNVsbC1nAb-/
[Copper Harbor]:https://youtu.be/ZANojAWLoDY
[Michigan]:https://en.wikipedia.org/wiki/Michigan
[USA]:https://www.cia.gov/the-world-factbook/countries/united-states/
[normal]:https://apod.nasa.gov/apod/fap/ap190714.html
[auroras]:https://apod.nasa.gov/apod/fap/ap200531.html

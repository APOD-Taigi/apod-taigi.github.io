---
title: 銀河樹
date: 2021-05-23
publishdate: 2021-05-23T12:00:00+0800
tags: [塗粉帶, 銀河]
hero: https://apod.nasa.gov/apod/fap/image/2105/MWTree_Toledano_1080_annotated.jpg
summary: 咱先來看這个樹林仔。這是 kha-mé-lah sàng tī 西班牙 ê 城鎮 Salamanca 注意著 ê 橡樹林。

---

{{% apod %}}

- 原始文章：[The Galaxy Tree](https://apod.nasa.gov/apod/ap210523.html)
- 影像提供 kah 版權：[César Vega Toledano](mailto:cvegtol@gmail.com)；星座解說：[Judy Schmidt](http://geckzilla.com/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 銀河樹

咱先來看這个樹林仔。
這是 kha-mé-lah sàng tī [西班牙][Spain] ê 城鎮 [Salamanca][Salamanca] 注意著 ê [橡樹林][oak trees]。
In [修剪了後][pruned] 看起來足特別 ê。
咱紲落來來看咱 ê 銀河。
這个 kha-mé-lah sàng [踮遮等到][stayed up] 半暝 2 點，等 [銀河系][Milky Way Galaxy] 升--起來，peh 到這欉雄偉橡樹 ê 頭殼頂。
Ùi 這个特別揀--過 ê 角度來 kā 看，[銀河 ê 塗粉帶][dust lanes in the galaxy] 干焦是 ùi 樹枝延續出去 ê 遐爾自然。
落尾咱來看光 ê 部份。
[手電仔][flashlight] to̍h 囥 tī 這欉樹仔較遠彼爿，投影出這个 [剪影][silhouette]。
是講拄仔好，其他 ê 樹仔欉嘛 tī 有較光 ê 地平線頂懸現出 sio-siâng ê [剪影][silhouettes]。
這是 tī 2015 年翕 ê 一張感光 30 秒 ê [相片][featured image]，閣有經過數位處理來加強銀河 ê 部份。


## [POJ] Gîn-hô-chhiu

Lán seng-lâi khòaⁿ chit-ê chhiū-nâ-á.
Che sī kha-mé-lah sàng tī Se-pan-gâ ê siâⁿ-tìn Salamanca chù-ì tio̍h ê siōng-chhiū-nâ.
In siu-chián liáu-āu khòaⁿ-khí-lâi chiok te̍k-pia̍t ê.
Lán sòa-lo̍h-lâi lâi khòaⁿ lán ê Gîn-hô.
Chit-ê kha-mé-lah sàng tiám chia tán kàu pòaⁿ-mî nn̄g tiám, tán Gîn-hô-hē seng--khí-lâi, peh kàu chit-châng hiông-úi siōng-chhiū ê thâu-khak-téng.
Ùi chit-ê te̍k-pia̍t kéng--kòe ê kak-tō͘ lâi kā khòaⁿ, Gîn-hô ê thô͘-hún-tòa kan-na sī ùi chhiū-ki iân-sio̍k chhut-khì ê hiah-nī chū-jiân.
Lo̍h-bóe lán lâi khòaⁿ kng ê pō͘-hūn.
Chhiú-tiān-á to̍h khǹg tī chit-châng chhiū-á khah-hn̄g hit-pêng, tâu-iáⁿ chhut chit-ê chián-iáⁿ.
Sī-kóng tú-á-hó, kî-tha ê chhiū-á-châng mā tī ū khah-kng ê tē-pêng-sòaⁿ téng-koân hiàn-chhut sio-siâng ê chián-iáⁿ.
Che sī tī jī-khòng-it-ngó͘ nî hip--ê chi̍t-tiuⁿ kám-kng saⁿ-cha̍p bió ê siòng-phìⁿ, koh-ū kéng-kòe só͘-ūi chhú-lí lâi ka-kiông Gîn-hô ê pō͘-hūn.

## [KIP] Gîn-hô-tshiu

Lán sing-lâi khuànn tsit-ê tshīu-nâ-á.
Tse sī kha-mé-lah sàng tī Se-pan-gâ ê siânn-tìn Salamanca tsù-ì tio̍h ê siōng-tshīu-nâ.
In siu-tsián liáu-āu khuànn-khí-lâi tsiok ti̍k-pia̍t ê.
Lán suà-lo̍h-lâi lâi khuànn lán ê Gîn-hô.
Tsit-ê kha-mé-lah sàng tiám tsia tán kàu puànn-mî nn̄g tiám, tán Gîn-hô-hē sing--khí-lâi, peh kàu tsit-tsâng hiông-uí siōng-tshīu ê thâu-khak-tíng.
Uì tsit-ê ti̍k-pia̍t kíng--kuè ê kak-tōo lâi kā khuànn, Gîn-hô ê thôo-hún-tuà kan-na sī uì tshīu-ki iân-sio̍k tshut-khì ê hiah-nī tsū-jiân.
Lo̍h-bué lán lâi khuànn kng ê pōo-hūn.
Tshíu-tiān-á to̍h khǹg tī tsit-tsâng tshīu-á khah-hn̄g hit-pîng, tâu-iánn tshut tsit-ê tsián-iánn.
Sī-kóng tú-á-hó, kî-tha ê tshīu-á-tsâng mā tī ū khah-kng ê tē-pîng-suànn tíng-kuân hiàn-tshut sio-siâng ê tsián-iánn.
Tse sī tī jī-khòng-it-ngóo nî hip--ê tsi̍t-tiunn kám-kng sann-tsa̍p bió ê siòng-phìnn, koh-ū kíng-kuè sóo-uī tshú-lí lâi ka-kiông Gîn-hô ê pōo-hūn.

## [English] The Galaxy Tree

First came the trees. In the town of [Salamanca][Salamanca], [Spain][Spain], the photographer noticed how distinctive a grove of [oak trees][oak trees] looked after being [pruned][pruned]. Next came the galaxy. The photographer [stayed up][stayed up] until 2 am, waiting until the [Milky Way Galaxy][Milky Way Galaxy] rose above the level of a majestic looking oak. From this carefully chosen perspective, [dust lanes in the galaxy][dust lanes in the galaxy] appear to be natural continuations to branches of the tree. Last came the light. A [flashlight][flashlight] was used on the far side of the tree to project a [silhouette][silhouette]. By coincidence, other trees also appeared as similar [silhouettes][silhouettes] across the relatively bright horizon. The [featured image][featured image] was captured as a single 30-second frame in 2015 and processed to digitally enhance the Milky Way.

## 詞彙學習（台語漢字/POJ/KIP/華語漢字/English）

- 【橡樹林】siōng-chhiū-nâ/siōng-tshiū-nâ/橡樹林/a grove of oak trees
- 【塗粉帶】thô͘-hún-tòa/thôo-hún-tuà/灰塵帶/dust lane
- 【銀河系】Gîn-hô-hē/Gîn-hô-hē/銀河系/Milky Way Galaxy
- 【地平線】tē-pêng-sòaⁿ/tē-pîng-suànn/地平線/horizon


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Salamanca]:https://youtu.be/wSmqtd1Iqn4
[Spain]:https://en.wikipedia.org/wiki/Spain
[oak trees]:https://youtu.be/WlD2ircqM60
[pruned]:https://www.youtube.com/watch?v=HOUmwURwl1M
[stayed up]:https://media1.tenor.com/images/944b4dda3cc83af427dabfa49a635af3/tenor.gif?itemid=5551196
[Milky Way Galaxy]:https://solarsystem.nasa.gov/resources/285/the-milky-way-galaxy/
[dust lanes in the galaxy]:https://apod.nasa.gov/apod/ap140724.html
[flashlight]:http://www.energizer.com/about-flashlights/how-does-a-flashlight-work
[silhouette]:https://apod.nasa.gov/apod/ap140803.html
[silhouettes]:https://apod.nasa.gov/apod/ap120528.html
[featured image]:https://youtu.be/wXVnLcJnN0g

---
title: 內海仔星雲 ê 南崖
date: 2021-05-15
publishdate: 2021-05-15T12:00:00+0800
tags: [內海仔星雲, 南崖, 恆星形成區, M8, 星協, 人馬座, HH 天體, 銀河系中心]
hero: https://apod.nasa.gov/apod/fap/image/2105/M8_rim2geminicrop1024.jpg
summary: 起起落落 ê 明亮山龍 kah 塗粉雲 to̍h 橫過這个 鄰近 ê 恆星形成區 M8 ê 特寫。 M8 嘛叫做 內海仔星雲。
categories: [podcast]
vocals: [阿錕]
---

{{% apod %}}

- 原始文章：[The Southern Cliff in the Lagoon](https://apod.nasa.gov/apod/ap210515.html)
- 影像來源：Julia I. Arias and Rodolfo H. Barba' ([Dept. Fisica, Univ. de La Serena](http://www.dfuls.cl/)), [ICATE-CONICET](http://www.icate-conicet.gob.ar/), [Gemini Observatory/AURA](http://www.gemini.edu/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckqdz6xqn6znq0988r75onb3z" >}}

## [漢羅] 內海仔星雲 ê 南崖

起起落落 ê 明亮山龍 kah 塗粉雲 to̍h 橫過這个 [鄰近 ê 恆星形成區 M8 ê 特寫][this close-up of the nearby star forming region M8]，嘛叫做 [內海仔星雲][Lagoon Nebula 1]。
這張清楚 ê 假色組合影像是 ùi 8 公尺大 ê [Gemini 南爿望遠鏡][Gemini South Telescope] ê 狹頻可見光資料 kah 寬頻近紅外線資料來 ê。
這規个景色有 20 光年闊，有經過一个星雲區，有當時仔嘛叫做南崖。
這張高解析度 ê 詳細影像 chhōa 咱探索這个有真濟新生恆星 ê 星協。
In to̍h 藏 tī 明亮 ê 雲邊 kah [HH 天體][Herbig-Haro objects] ê 盡角。
HH 天體 tī 恆星形成區內底足濟 ê。
伊是少年恆星 tī 恆星形成 ê 過程中，kā [邊仔 ê 氣體塗粉雲][surrounding clouds of gas and dust] 加溫了後，發出 ê 一个能量足強 ê 噴流。
這个宇宙內海仔離咱有 5000 光年遠，會使 tī [人馬座 kah 咱銀河系中心][Sagittarius and the center] ê 方向揣著。
（若是想欲知這幅圖 ê 位置 kah 比例，會使 [來這爿看][check out this image]。
這是 kā 南崖 ê 特寫影像 kah 較大區 ê [內海仔星雲][Lagoon Nebula 2] 疊做伙 ê 影像。
這張比例影像是 R. Barba' 做 ê。）


## [POJ] Lāi-hái-á seng-hûn ê Lâm-gâi

Khí-khí-lo̍h-lo̍h ê bêng-liōng soaⁿ-lêng kah thô͘-hún-hûn to̍h hoâiⁿ-kòe chit-ê lîn-kīn ê hêng-chhiⁿ hêng-sêng-khu M-poeh ê te̍k-siá, mā kiò-chò Lāi-hái-á seng-hûn.
Chit-thiuⁿ chheng-chhó͘ ê ká-sek cho͘-ha̍p iáⁿ-siōng sī ùi poeh kong-chhioh tōa ê Gemini lâm-pêng bōng-oán-kiàⁿ ê e̍h-pîn khó-kiàn-kng chu-liāu kah khoan-pîn kīn-âng-gōa-sòaⁿ chu-liāu lâi ê.
Chit kui-ê kéng-sek ū jī-cha̍p kng-nî khoah, ū keng-kòe chi̍t-ê seng-hûn-khu, ū-tang-sî-á mā kiò-chò Lâm-gâi.
Chit-tiuⁿ ko-kái-sek-tō͘ ê siông-sè iáⁿ-siōng chhōa lán thàm-soh chit-ê ū chin-chōe sin-seng hêng-chhiⁿ ê seng-hiap.
In to̍h chhàng tī bêng-liōng ê hûn-piⁿ kah HH thian-thé ê chīn-kak.
HH thian-thé tī hêng-chhiⁿ hêng-sêng-khu lāi-té chiok-chōe-ê.
I sī siàu-liân hêng-chhiⁿ tī hêng-chhiⁿ hêng-sêng ê kòe-têng tiong, kā piⁿ-á ê khì-thé thô͘-hún hûn ka-ūn liáu-āu, hoat--chhut ê chi̍t-ê lêng-liōng chiok-kiông ê phùn-liû.
Chit-ê ú-tiū lāi-hái-á lî lán ū gō͘-chheng kng-nî hn̄g, ē-sái tī Jîn-má-chō kah lán Gîn-hô-hē tiong-sim ê hong-hiòng chhōe-tio̍h.
(Nā-sī siūⁿ-beh chai-iáⁿ chit-pak-tô͘ ê ūi-tì kah pí-lē, ē-sái lâi chit-pêng khòaⁿ.
Che sī kā Lâm-gâi ê te̍k-siá iáⁿ-siōng kah khah-tōa-khu ê Lāi-hái-á seng-hûn tha̍h chòe-hóe ê iáⁿ-siōng.
Chit-tiuⁿ pí-lē iáⁿ-siōng sī R. Barba' chò--ê.)

## [KIP] Lāi-hái-á sing-hûn ê Lâm-gâi

Khí-khí-lo̍h-lo̍h ê bîng-liōng suann-lîng kah thôo-hún-hûn to̍h huâinn-kuè tsit-ê lîn-kīn ê hîng-tshinn hîng-sîng-khu M-pueh ê ti̍k-siá, mā kiò-tsò Lāi-hái-á sing-hûn.
Tsit-thiunn tshing-tshóo ê ká-sik tsoo-ha̍p iánn-siōng sī uì pueh kong-tshioh tuā ê Gemini lâm-pîng bōng-uán-kiànn ê e̍h-pîn khó-kiàn-kng tsu-liāu kah khuan-pîn kīn-âng-guā-suànn tsu-liāu lâi ê.
Tsit kui-ê kíng-sik ū jī-tsa̍p kng-nî khuah, ū king-kuè tsi̍t-ê sing-hûn-khu, ū-tang-sî-á mā kiò-tsò Lâm-gâi.
Tsit-tiunn ko-kái-sik-tōo ê siông-sè iánn-siōng tshuā lán thàm-soh tsit-ê ū tsin-tsuē sin-sing hîng-tshinn ê sing-hiap.
In to̍h tshàng tī bîng-liōng ê hûn-pinn kah HH thian-thé ê tsīn-kak.
HH thian-thé tī hîng-tshinn hîng-sîng-khu lāi-té tsiok-tsuē-ê.
I sī siàu-liân hîng-tshinn tī hîng-tshinn hîng-sîng ê kuè-tîng tiong, kā pinn-á ê khì-thé thôo-hún hûn ka-ūn liáu-āu, huat--tshut ê tsi̍t-ê lîng-liōng tsiok-kiông ê phùn-liû.
Tsit-ê ú-tiū lāi-hái-á lî lán ū gōo-tshing kng-nî hn̄g, ē-sái tī Jîn-má-tsō kah lán Gîn-hô-hē tiong-sim ê hong-hiòng tshuē-tio̍h.
(Nā-sī siūnn-beh tsai-iánn tsit-pak-tôo ê uī-tì kah pí-lē, ē-sái lâi tsit-pîng khuànn.
Tse sī kā Lâm-gâi ê ti̍k-siá iánn-siōng kah khah-tuā-khu ê Lāi-hái-á sing-hûn tha̍h tsuè-hué ê iánn-siōng.
Tsit-tiunn pí-lē iánn-siōng sī R. Barba' tsò--ê.)

## [English] The Southern Cliff in the Lagoon
Undulating bright ridges and dusty clouds cross [this close-up of the nearby star forming region M8][this close-up of the nearby star forming region M8], also known as the [Lagoon Nebula][Lagoon Nebula 1]. A sharp, false-color composite of narrow band visible and broad band near-infrared data from the 8-meter [Gemini South Telescope][Gemini South Telescope], the entire view spans about 20 light-years through a region of the nebula sometimes called the Southern Cliff. The highly detailed image explores the association of many newborn stars imbedded in the tips of the bright-rimmed clouds and [Herbig-Haro objects][Herbig-Haro objects]. Abundant in star-forming regions, Herbig-Haro objects are produced as powerful jets emitted by young stars in the process of formation heat the [surrounding clouds of gas and dust][surrounding clouds of gas and dust]. The cosmic Lagoon is found some 5,000 light-years away toward the constellation [Sagittarius and the center][Sagittarius and the center] of our Milky Way Galaxy. (For location and scale, [check out this image][check out this image] superimposing the close-up of the Southern Cliff within the larger [Lagoon Nebula][Lagoon Nebula 2]. The scale image is courtesy R. Barba'.)

## 詞彙學習（漢羅/POJ/KIP/華文/English）

- 【內海仔星雲】Lāi-hái-á seng-hûn/Lāi-hái-á sing-hûn/礁湖星雲/Lagoon Nebula
- 【南崖】Lam-gâi/Lam-gâi/南崖/South Cliff
- 【山龍】soaⁿ-lêng/suann-khàm/山脊/South Cliff
- 【恆星形成區】hêng-chhiⁿ-hêng-sêng-khu/hîng-tshinn-hîng-sîng-khu/恆星形成區/star-forming region
- 【假色】ká-sek/ká-sik/假色/false-color
- 【狹頻】e̍h-pîn/e̍h-pîn/窄頻/narrow-band
- 【寬頻】khoan-pîn/khuan-pîn/寬頻/broad-band
- 【人馬座】Jîn-má-chō/Jîn-má-tsō/人馬座/the constellation Sagittarius
- 【HH 天體】HH thian-thé/HH thian-thé/HH 天體/Herbig-Haro objects
- 【星協】seng-hiap/sing-hiap/星協/stellar association
- 【噴流】phùn-liû/phùn-liû/噴流/jet


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[this close-up of the nearby star forming region M8]:http://www.gemini.edu/node/11631
[Lagoon Nebula 1]:https://apod.nasa.gov/apod/ap100805.html
[Gemini South Telescope]:https://apod.nasa.gov/apod/ap060901.html
[Herbig-Haro objects]:http://en.wikipedia.org/wiki/Herbig-Haro_object
[surrounding clouds of gas and dust]:https://apod.nasa.gov/apod/ap100819.html
[Sagittarius and the center]:https://apod.nasa.gov/apod/ap090925.html
[check out this image]:https://apod.nasa.gov/apod/fap/image/1105/m8_barba_scale_gemini.jpg
[Lagoon Nebula 2]:https://apod.nasa.gov/apod/ap021006.html

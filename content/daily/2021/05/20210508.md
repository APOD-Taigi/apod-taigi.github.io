---
title: Tī Yacoraite ê 深空景色
date: 2021-05-08
publishdate: 2021-05-08T12:00:00+0800
tags: [紅巨星, 心宿二, 蛇夫座, 反射星雲, 蠍仔座, 銀河中心]
hero: https://apod.nasa.gov/apod/fap/image/2105/DeepscapeYacoraite2048.jpg
summary: Tī 這个會回甘 ê 夜景，厚塗粉 ê 銀河中心 tī 天頂 peh 起來， to̍h 迒 tī 阿根廷西北爿古老 ê Andean 山脈考古遺址 Yacoraite ê 頭殼頂。

categories: [podcast]
vocals: [彪彪]
---

{{% apod %}}

- 原始文章：[Deepscape at Yacoraite](https://apod.nasa.gov/apod/ap210508.html)
- 影像來源 kah [版權][copyright]：[Franco Meconi](https://www.instagram.com/terrazaalcosmos)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckpwshflqbzwr0846g9779urt" >}}

## [漢羅] Tī Yacoraite ê 深空景色
Tī 這个會回甘 ê 夜景，厚塗粉 ê 銀河中心 tī 天頂 peh 起來， to̍h 迒 tī 阿根廷西北爿 [老古早 ê Andean 山脈][ancient Andean] 考古遺址 Yacoraite ê 頭殼頂。
地景內底這寡 [向天][reaching skyward] ê 地球住民，是 [生 tī 洘旱區域][native to the arid region.] ê 大型阿根廷巨人柱仙人掌。
面頂彼个無正常 ê 黃色反射星雲，是紅巨星心宿二邊仔 ê [塗粉，散射恆星光][dust scattering starlight] 造成 ê。
心宿二是蠍仔座 ê α 星，離咱有超過 500 光年遠。
伊邊仔彼个足光 ê 藍色 [蛇夫座 ρ 星][Rho Ophiuchi is]，to̍h 藏 tī 一般厚塗粉 ê 藍色反射星雲內底。
這个深空夜景 ê 背景，是追蹤 tī 天頂 peh 起來 ê 恆星，tùi in 連紲感光 ê。
伊 ê 前景是用固定 tī 三跤馬面頂 ê kha-mé-lah kah 鏡頭 tùi 地景感光 ê。
Kā in 敆做伙會當產生這張予人讚嘆 ê 影像，嘛展示一个你用目睭無法度 [直接看著][perceive on its own.] ê 光度 kah 色光範圍。

## [POJ] Tī Yacoraite ê chhim-khong kéng-sek
Tī chit-ê ē hôe-kam ê iā-kéng, kāu-thô͘-hún ê Gîn-hô tiong-sim tī thiⁿ-téng peh--khí-lâi, to̍h hāⁿ tī A-kun-têng sai-pak-pêng lāu-kó͘-chá ê Andean soaⁿ-me̍h khó-kó͘ ûi-chí Yacoraite ê thâu-khak-téng.
Tē-kéng lāi-té chit-kóa hiòng-thiⁿ ê Tē-kiû chū-bîn, sī seⁿ tī khó-hōaⁿ khu-he̍k ê tōa-hêng A-kun-têng kū-jîn-thiāu sian-jîn-chiáng.
Bīn-téng hit-ê bô-chèng-siông ê n̂g-sek hoán-siā-seng-hûn, sī Âng-kū-chhiⁿ Sim-siù-jī piⁿ-á ê thô͘-hún, sàn-siā hêng-chhiⁿ-kng chō-sêng ê.
Sim-siù-jī sī Giat-á-chō ê Alpha chhiⁿ, lî lán ū chhiau-kòe gō͘-pah kng-nî hn̄g.
I piⁿ-á hit-ê chiok-kng ê nâ-sek Siâ-hu-chō Rho chhiⁿ, to̍h chhàng tī it-poaⁿ kāu-thô͘-hún ê nâ-sek hoán-siā-seng-hûn lāi-té.
Chit-ê chhim-khong iā-kéng ê pōe-kéng, sī tui-chong tī thiⁿ-téng peh--khí-lâi ê hêng-chhiⁿ, tùi in liân-sòa kám-kng ê.
I ê chiân-kéng sī iōng kò͘-tēng tī saⁿ-kha-bé ê kha-mé-lah kah kiàⁿ-thâu tùi tē-kéng kám-kng ê.
Kā in kap chò-hóe ē-tàng sán-seng chit-tiuⁿ hō͘-lâng chàn-thàn ê iáⁿ-siōng, mā tiān-sī chi̍t-ê lí iōng ba̍k-chiu bô-hoat-tō͘ ti̍t-chiap khòaⁿ--tio̍h-ê kng-tō͘ kah se̍k-kng hoān-ûi.

## [KIP] Tī Yacoraite ê tshim-khong kíng-sik
Tī tsit-ê ē huê-kam ê iā-kíng, kāu-thôo-hún ê Gîn-hô tiong-sim tī thinn-tíng peh--khí-lâi, to̍h hānn tī A-kun-tîng sai-pak-pîng lāu-kóo-tsá ê Andean suann-me̍h khó-kóo uî-tsí Yacoraite ê thâu-khak-tíng.
Tē-kíng lāi-té tsit-kuá hiòng-thinn ê Tē-kiû tsū-bîn, sī senn tī khó-huānn khu-hi̍k ê tuā-hîng A-kun-tîng kū-jîn-thiāu sian-jîn-tsiáng.
Bīn-tíng hit-ê bô-tsìng-siông ê n̂g-sik huán-siā-sing-hûn, sī Âng-kū-tshinn Sim-siù-jī pinn-á ê thôo-hún, sàn-siā hîng-tshinn-kng tsō-sîng ê.
Sim-siù-jī sī Giat-á-tsō ê Alpha tshinn, lî lán ū tshiau-kuè gōo-pah kng-nî hn̄g.
I pinn-á hit-ê tsiok-kng ê nâ-sik Siâ-hu-tsō Rho tshinn, to̍h tshàng tī it-puann kāu-thôo-hún ê nâ-sik huán-siā-sing-hûn lāi-té.
Tsit-ê tshim-khong iā-kíng ê puē-kíng, sī tui-tsong tī thinn-tíng peh--khí-lâi ê hîng-tshinn, tuì in liân-suà kám-kng ê.
I ê tsiân-kíng sī iōng kòo-tīng tī sann-kha-bé ê kha-mé-lah kah kiànn-thâu tuì tē-kíng kám-kng ê.
Kā in kap tsò-hué ē-tàng sán-sing tsit-tiunn hōo-lâng tsàn-thàn ê iánn-siōng, mā tiān-sī tsi̍t-ê lí iōng ba̍k-tsiu bô-huat-tōo ti̍t-tsiap khuànn--tio̍h-ê kng-tōo kah si̍k-kng huān-uî.

## [English] Deepscape at Yacoraite
In this evocative night scene a dusty central Milky Way rises over the [ancient Andean][ancient Andean] archaeological site of Yacoraite in northwestern Argentina. The denizens of planet Earth [reaching skyward][reaching skyward] are the large Argentine saguaro cactus currently [native to the arid region.][native to the arid region.] The unusual yellow-hued reflection nebula above is created by [dust scattering starlight][dust scattering starlight] around red giant star Antares. Alpha star of the constellation Scorpius, Antares is over 500 light-years distant. Next to it bright blue [Rho Ophiuchi is][Rho Ophiuchi is] embedded in more typical dusty bluish reflection nebulae though. The deep night skyscape was created from a series of background exposures of the rising stars made while tracking the sky, and a foreground exposure of the landscape made with the camera and lens fixed on the tripod. In combination they produce the single stunning image and reveal a range of brightness and color that your eye can't quite [perceive on its own.][perceive on its own.]

## 詞彙學習

|漢羅|POJ|KIP|華語|English|
|-|-|-|-|-|
|紅巨星|Âng-kū-chhiⁿ|Âng-kū-tshinn|紅巨星|red giant star|
|心宿二|Sim-siù-jī|Sim-siù-jī|心宿二|Antares|
|蠍仔座|Giat-á-chō|Giat-á-tsō|天蠍座|the constellation Scorpius|
|蛇夫座 ρ 星|Siâ-hu-chō Rho chhiⁿ|Siâ-hu-tsō Rho tshinn|蛇夫座 ρ|Rho Ophiuchi|
|反射星雲|hoán-siā-seng-hûn|huán-siā-sing-hûn|反射星雲|reflection nebulae|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[ancient Andean]:https://en.wikipedia.org/wiki/Andean_civilizations
[reaching skyward]:https://solarsystem.nasa.gov/whats-up-skywatching-tips-from-nasa/
[native to the arid region.]:https://en.wikipedia.org/wiki/Los_Cardones_National_Park#/media/File:Los_Cardones_National_Park_04.jpg
[dust scattering starlight]:https://apod.nasa.gov/apod/ap200516.html
[Rho Ophiuchi is]:https://en.wikipedia.org/wiki/Rho_Ophiuchi
[perceive on its own.]:https://apod.nasa.gov/apod/ap130411.html

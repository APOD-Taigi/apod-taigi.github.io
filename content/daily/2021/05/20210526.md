---
title: 龍骨座 AG 星 ê 爆發雲
date: 2021-05-26
publishdate: 2021-05-26T12:00:00+0800
tags: [龍骨座 AG 星, 爆發雲, 超巨星, 龍骨座, LBV, 強藍光變星, 龍骨座 Eta 星, 星雲, ]
hero: https://apod.nasa.gov/apod/fap/image/2105/AgCar_HubbleSchmidt_2212.jpg
summary: 是啥物產生這个特別 ê 雲？是龍骨座 AG 星，伊是一粒超巨星，to̍h tī 南天 ê 龍骨座內底，離咱有 2 萬光年遠。

---

{{% apod %}}

- 原始文章：[The Outburst Clouds of Star AG Car](https://apod.nasa.gov/apod/ap210526.html)
- 影像提供：[NASA](https://www.nasa.gov/), [ESA](http://www.esa.int/), [STScI](https://www.stsci.edu/); Processing: [Judy Schmidt](https://geckzilla.com/); Text: [Anders Nyholm](https://iau.org/administration/membership/individual/19512/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 龍骨座 AG 星 ê 爆發雲

是啥物產生這个特別 ê 雲？
Tī 這張 [2021 年 ê 哈伯影像][2021 Hubble image] 中央是 [龍骨座 AG 星][AG Carinae 1]，伊是一粒超巨星，to̍h tī 南天 ê 龍骨座內底，離咱有 2 萬光年遠。
這粒恆星發射 ê 能量是太陽 ê 一百萬倍，予 [龍骨座 AG 星][AG Carinae 2] 成做咱 [銀河系][Milky Way galaxy] 內底上光 ê 恆星之一。
龍骨座 AG 星 kah 伊 ê 厝邊星 [龍骨座 Eta 星][Eta Carinae]，攏是真罕得看著 ê [強藍光變星][Luminous Blue Variable] (LBV) 這類 ê 恆星。
這款星足稀罕 ê，而且 in 有 [足猛 ê 爆發][violent eruptions]。
Tī [龍骨座 AG 星][AG Car] 邊仔 ê 星雲，應該是這款 [爆發][outburst] 發生上無一擺以上 ê 殘骸。
這个星雲有 5 [光年][light-years] 闊，估計差不多有 10 ê [太陽質量][solar masses] ê 氣體，而且上無嘛有 1 萬歲矣。
[這个哈伯影像][This Hubble image] 是紀念哈伯太空望遠鏡 [發射][launch] [31 週年][Hubble's 31st]。
這是頭一擺翕著完整 ê 星雲，提供逐家一个新 ê 角度來看伊 ê 結構 kah 塗粉量。
這寡 [LBV][LBV] 代表 ê 是一寡 [超巨星][supergiant stars] 較晏較短 ê 性命階段。
毋閣欲解說 in 是按怎恬袂落來，實在是無簡單。
因為欲 [解說][explaining their restlessness] [大質量恆星是按怎運作 ê][how massive stars work]，tùi 人類來講是一个真大 ê [挑戰][challenge]。


## [POJ] Liông-kut-chō AG chhiⁿ ê po̍k-hoat-hûn

Sī siáⁿ-mih sán-seng chit-ê te̍k-pia̍t ê hûn?
Tī chit-tiuⁿ jī-khòng-jī-it nî ê Ha-peh iáⁿ-siōng tiong-ng sī Liông-kut-chō AG chhiⁿ, i sī chi̍t-lia̍p chhiau-kū-chhiⁿ, to̍h tī lâm-thian ê Liông-kut-chō lāi-té, lî lán ū nn̄g-bān kng-nî hn̄g.
Chit-lia̍p hêng-chhiⁿ hoat-siā ê lêng-liōng sī Thài-iông ê chi̍t-pah-bān pōe, hō͘ Liông-kut-chō AG chhiⁿ chiâⁿ-chò lán Gîn-hô-hē lāi-té siōng-kng ê hêng-chhiⁿ chi-it.
Liông-kut-chō AG chhiⁿ kah i ê chhù-piⁿ-chhiⁿ Liông-kut-chō Eta chhiⁿ, lóng sī chin hán-tek khòaⁿ-tio̍h ê Kiông-nâ-kng piàn-chhiⁿ (LBV) chit-lūi ê hêng-chhiⁿ.
Chit-khoán chhiⁿ chiok hi-hán--ê, jî-chhiáⁿ in ū chiok mé ê po̍k-hoat.
Tī Liông-kut-chō AG chhiⁿ piⁿ-á ê seng-hûn, èng-kai sī chit-khoán po̍k-hoat hoat-seng siōng-bô chi̍t-pái í-siōng ê chân-hâi.
Chit-ê seng-hûn ū gō͘ kng-nî khoah, kò͘-ke chha-put-to ū cha̍p ê thài-iông chit-liōng ê khì-thé, jî-chhiáⁿ siōng-bô mā ū chi̍t-bān hòe ah.
Chit-ê Ha-peh iáⁿ-siōng sī kì-liām Ha-peh thài-khong-bōng-oán-kiàⁿ hoat-siā saⁿ-cha̍p-it chiu-nî.
Che sī thâu-chi̍t-pái hip-tio̍h oân-chéng ê seng-hûn, thê-kiong ta̍k-ke chi̍t-ê sin--ê kak-tō͘ lâi khòaⁿ i ê kiat-kò͘ kah thô͘-hún-liōng.
Chit-kóa LBV tāi-piáu ê sī chi̍t-kóa chhiau-kū-chhiⁿ khah-òaⁿ khah-té ê sìⁿ-miā kai-tōaⁿ.
M̄-koh beh kái-soeh in sī án-ná tiām bōe lo̍h-lâi, si̍t-chāi sī bô kán-tan.
In-ūi beh kái-soeh tōa-chit-liōng hêng-chhiⁿ sī án-ná ūn-chok ê, tùi jîn-lūi lâi-kóng sī chi̍t-ê chin tōa ê thiáu-chiàn.



## [KIP] Liông-kut-tsō AG tshinn ê po̍k-huat-hûn

Sī siánn-mih sán-sing tsit-ê ti̍k-pia̍t ê hûn?
Tī tsit-tiunn jī-khòng-jī-it nî ê Ha-peh iánn-siōng tiong-ng sī Liông-kut-tsō AG tshinn, i sī tsi̍t-lia̍p tshiau-kū-tshinn, to̍h tī lâm-thian ê Liông-kut-tsō lāi-té, lî lán ū nn̄g-bān kng-nî hn̄g.
Tsit-lia̍p hîng-tshinn huat-siā ê lîng-liōng sī Thài-iông ê tsi̍t-pah-bān puē, hōo Liông-kut-tsō AG tshinn tsiânn-tsò lán Gîn-hô-hē lāi-té siōng-kng ê hîng-tshinn tsi-it.
Liông-kut-tsō AG tshinn kah i ê tshù-pinn-tshinn Liông-kut-tsō Eta tshinn, lóng sī tsin hán-tik khuànn-tio̍h ê Kiông-nâ-kng piàn-tshinn (LBV) tsit-luī ê hîng-tshinn.
Tsit-khuán tshinn tsiok hi-hán--ê, jî-tshiánn in ū tsiok mé ê po̍k-huat.
Tī Liông-kut-tsō AG tshinn pinn-á ê sing-hûn, ìng-kai sī tsit-khuán po̍k-huat huat-sing siōng-bô tsi̍t-pái í-siōng ê tsân-hâi.
Tsit-ê sing-hûn ū gōo kng-nî khuah, kòo-ke tsha-put-to ū tsa̍p ê thài-iông tsit-liōng ê khì-thé, jî-tshiánn siōng-bô mā ū tsi̍t-bān huè ah.
Tsit-ê Ha-peh iánn-siōng sī kì-liām Ha-peh thài-khong-bōng-uán-kiànn huat-siā sann-tsa̍p-it tsiu-nî.
Tse sī thâu-tsi̍t-pái hip-tio̍h uân-tsíng ê sing-hûn, thê-kiong ta̍k-ke tsi̍t-ê sin--ê kak-tōo lâi khuànn i ê kiat-kòo kah thôo-hún-liōng.
Tsit-kuá LBV tāi-piáu ê sī tsi̍t-kuá tshiau-kū-tshinn khah-uànn khah-té ê sìnn-miā kai-tuānn.
M̄-koh beh kái-sueh in sī án-ná tiām buē lo̍h-lâi, si̍t-tsāi sī bô kán-tan.
In-uī beh kái-sueh tuā-tsit-liōng hîng-tshinn sī án-ná ūn-tsok ê, tuì jîn-luī lâi-kóng sī tsi̍t-ê tsin tuā ê thiáu-tsiàn.



## [English] The Outburst Clouds of Star AG Car

What created these unusual clouds? At the center of this [2021 Hubble image][2021 Hubble image] sits [AG Carinae][AG Carinae 1], a supergiant star located about 20,000 light-years away in the southern constellation [Carina][Carina].
The star's emitted power is over a million times that of the Sun, making [AG Carinae][AG Carinae 2] one of the most luminous stars in our [Milky Way galaxy][Milky Way galaxy].
AG Carinae and its neighbor [Eta Carinae][Eta Carinae] belong to the scarce [Luminous Blue Variable][Luminous Blue Variable] (LBV) class of stars, known for their rare but [violent eruptions][violent eruptions].
The nebula that surrounds [AG Car][AG Car] is interpreted as a remnant of one or more such [outburst][outburst]s.
This nebula measures 5 [light-years][light-years] across, is estimated to contain about 10 [solar masses][solar masses] of gas, and to be at least 10,000 years old.
[This Hubble image][This Hubble image], taken to commemorate [Hubble's 31st][Hubble's 31st] [launch][launch] anniversary, is the first to capture the whole nebula, offering a new perspective on its structure and dust content.
The [LBVs][LBVs] represent a late and short stage in the lives of some [supergiant stars][supergiant stars], but [explaining their restlessness][explaining their restlessness] remains a [challenge][challenge] to humanity's understanding of [how massive stars work][how massive stars work].

## 詞彙學習（台語漢字/POJ/KIP/華語漢字/English）

- 【龍骨座】Liông-kut-chō/Liông-kut-tsō/船底座/Carina
- 【龍骨座 AG 星】Liông-kut-chō AG chhiⁿ/Liông-kut-tsō AG tshinn/船底座 AG/AG Carinae, AG Car
- 【龍骨座 Eta 星】Liông-kut-chō Eta chhiⁿ/Liông-kut-tsō Eta tshinn/船底座 Eta/Eta Carinae
- 【強藍光變星】Kiông-nâ-kng Piàn-chhiⁿ/Kiông-nâ-kng Piàn-tshinn/高光度藍變星/Luminous Blue Variable (LBV)
- 【太陽質量】thài-iông chit-liōng/thài-iông tsit-liōng/太陽質量/solar mass
- 【超巨星】chhiau-kū-chhiⁿ/tshiau-kū-tshinn/超巨星/supergiant star


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[2021 Hubble image]:https://hubblesite.org/contents/news-releases/2021/news-2021-017
[AG Carinae 1]:https://en.wikipedia.org/wiki/AG_Carinae
[Carina]:http://stars.astro.illinois.edu/sow/car-p.html
[AG Carinae 2]:https://esahubble.org/images/potw1439a/
[Milky Way galaxy]:http://www.atlasoftheuniverse.com/galaxy.html
[Eta Carinae]:https://apod.nasa.gov/apod/ap190220.html
[Luminous Blue Variable]:https://en.wikipedia.org/wiki/Luminous_blue_variable
[violent eruptions]:http://etacar.umn.edu/etainfo/history/
[AG Car]:https://stsci-opo.org/STScI-01F3TM6S205C081QEV3EEPVRAA.mp4
[outburst]:https://apod.nasa.gov/apod/ap200311.html
[light-years]:https://spaceplace.nasa.gov/light-year/en/
[solar masses]:https://solarsystem.nasa.gov/solar-system/sun/overview/
[This Hubble image]:https://www.flickr.com/photos/geckzilla/51154318699/
[Hubble's 31st]:https://esahubble.org/projects/Hubble31/
[launch]:https://youtu.be/MbwMM7y7qMw
[LBVs]:https://arxiv.org/abs/2009.03144
[supergiant stars]:https://en.wikipedia.org/wiki/Supergiant_star
[explaining their restlessness]:https://www.news.ucsb.edu/2018/019169/notorious-lumnious-blue-variable-stars
[challenge]:https://image.shutterstock.com/image-photo/grey-mongrel-cat-lies-next-260nw-1722677581.jpg
[how massive stars work]:https://en.wikipedia.org/wiki/Stellar_evolution#Massive_stars

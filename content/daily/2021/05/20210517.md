---
title: "NGC 4565: 坦敧身 ê 星系"
date: 2021-05-17
publishdate: 2021-05-17T12:00:00+0800
tags: [NGC 4565, 捲螺仔星系, 坦敧身星系, 繡針星系, 后鬃座, 星系盤, 銀河系]
hero: https://apod.nasa.gov/apod/fap/image/2105/NGC4565_CFHT_1779.jpg
summary: 咱 ê 銀河系敢有遮爾薄？華麗 ê 捲螺仔星系 NGC 4565 ùi 咱 ê 地球來 kā 看 to̍h 是 坦敧身 ê。

categories: [podcast]
vocals: [阿錕]
---

{{% apod %}}

- 原始文章：[NGC 4565: Galaxy on Edge](https://apod.nasa.gov/apod/ap210517.html)
- 影像來源 kah [版權][copyright]：[CFHT](https://www.cfht.hawaii.edu/), [Coelum](http://www.coelum.com/), [MegaCam](https://www.cfht.hawaii.edu/Instruments/Imaging/Megacam/), [J.-C. Cuillandre](http://www.cfht.hawaii.edu/~jcc/) ([CFHT](https://www.cfht.hawaii.edu/)) & [G. A. Anselmi](http://www.coelum.com/coelum/autori/giovanni-anselmi) ([Coelum](http://www.coelum.com/))
- 台文翻譯：[An-Li Tsai][An-Li Tsai] ([NCU][NCU])

{{< podcast "ckq13xdxv3zxz0864fbah70lj" >}}

## [漢羅] NGC 4565: 坦敧身 ê 星系

咱 ê 銀河系敢有遮爾薄？
華麗 ê 捲螺仔星系 [NGC 4565][NGC 4565 a] ùi 咱 ê 地球來 kā 看 to̍h 是 坦敧身 ê。
因為伊遮爾狹 ê 形態，所以伊嘛叫做 [繡針星系][Needle Galaxy]。
明亮 ê [NGC 4565][NGC 4565 b] 會予真濟觀測北天 ê 觀星團停落來看。
伊 to̍h tī 彼个暗淡毋閣整齊 ê [后鬃座][Coma Berenices] 彼搭。
Tī [這个清楚 ê 彩色影像][This sharp, colorful image]，看會著捲螺仔星系中心有一个 [四四角角、phok--出來][boxy, bulging] ê 核心。
伊去予迒 tī NGC 4565 ê 薄星系盤頂懸彼个 [會閘光 ê 塗粉帶][obscuring dust lanes] 切做兩爿。
Tī 這个美麗 ê 視場內底，有 [各種][assortment] 其他 [背景星系][background galaxies]。
伊去予人認為講，伊 ê 外形可能 kah 咱 ê [銀河系][Milky Way Galaxy] 欲仝。
NGC 4565 離咱有 4000 萬 [光年][light-years] 遠，大細有 10 萬 光年闊。
伊用細台望遠鏡真簡單 to̍h 揣會著。
[天文愛好者][sky enthusiasts] 認為講，NGC 4565 是一个真出眾 ê 天體作品，毋閣 [Messier 煞 kā 伊落勾去][Messier missed]。

## [POJ] NGC sù-ngó͘-lio̍k-ngó͘: thán-khi-sin ê seng-hē

Lán ê Gîn-hô-hē kám-ū chiah-nī po̍h?
Hôa-lē ê kńg-lê-á seng-hē NGC sûn-ngó͘-lio̍k-ngó͘ ùi lán ê Tē-kiû lâi kā khòaⁿ to̍h sī thán-khi-sin ê.
In-ūi i chiah-nī e̍h ê hêng-thài, só͘-í i mā kiò-chò Siù-chiam seng-hē.
Bêng-liōng ê NGC sûn-ngó͘-lio̍k-ngó͘ ē hō͘ chin-chōe koan-chhek pak-thian ê koan-seng-thoân thêng--lo̍h-lâi khòaⁿ.
I to̍h tī hit-ê àm-tām m̄-koh chéng-chê ê Hiō-chang-chō hit-tah.
Tī chit-ê chheng-chhó͘ ê chhái-sek iáⁿ-siōng, khòaⁿ-ē-tio̍h kńg-lê-á seng-hē tiong-sim ū chi̍t-ê sì-sì-kak-kak, phok--chhut-lâi ê he̍k-sim.
I khì hō͘ hāⁿ tī NGC sûn-ngó͘-lio̍k-ngó͘ ê po̍h seng-hē-pôaⁿ téng-koân hit-ê ē cha̍h-kng ê thô͘-hún-tòa chhiat-chò nn̄g-pêng.
Tī chit-ê bí-lē ê sī-tiûⁿ lāi-té, ū kok-chióng kî-tha pōe-kéng seng-hē.
I khì hō͘ lâng jīn-ûi kóng, i ê gōa-hêng khó-lêng kah lán ê Gîn-hô-hē beh kâng.
NGC sûn-ngó͘-lio̍k-ngó͘ lî lán ū sì-chheng-bān kng-nî hn̄g, tōa-sè ū cha̍p-bān kng-nî khoah.
I iōng sè-tâi bōng-oán-kiàⁿ chin kán-tan to̍h chhōe-ē-tio̍h.
Thian-bûn ài-hòⁿ-chiá jīn-ûi-kóng, NGC sûn-ngó͘-lio̍k-ngó͘ sī chi̍t-ê chin chhut-chiòng ê thian-thé chok-phín, m̄-koh Messier soah kā i làu-kau--khì.


## [KIP] NGC sù-ngóo-lio̍k-ngóo: thán-khi-sin ê sing-hē

Lán ê Gîn-hô-hē kám-ū tsiah-nī po̍h?
Huâ-lē ê kńg-lê-á sing-hē NGC sûn-ngóo-lio̍k-ngóo uì lán ê Tē-kiû lâi kā khuànn to̍h sī thán-khi-sin ê.
In-uī i tsiah-nī e̍h ê hîng-thài, sóo-í i mā kiò-tsò Siù-tsiam sing-hē.
Bîng-liōng ê NGC sûn-ngóo-lio̍k-ngóo ē hōo tsin-tsuē kuan-tshik pak-thian ê kuan-sing-thuân thîng--lo̍h-lâi khuànn.
I to̍h tī hit-ê àm-tām m̄-koh tsíng-tsê ê Hiō-tsang-tsō hit-tah.
Tī tsit-ê tshing-tshóo ê tshái-sik iánn-siōng, khuànn-ē-tio̍h kńg-lê-á sing-hē tiong-sim ū tsi̍t-ê sì-sì-kak-kak, phok--tshut-lâi ê hi̍k-sim.
I khì hōo hānn tī NGC sûn-ngóo-lio̍k-ngóo ê po̍h sing-hē-puânn tíng-kuân hit-ê ē tsa̍h-kng ê thôo-hún-tuà tshiat-tsò nn̄g-pîng.
Tī tsit-ê bí-lē ê sī-tiûnn lāi-té, ū kok-tsióng kî-tha puē-kíng sing-hē.
I khì hōo lâng jīn-uî kóng, i ê guā-hîng khó-lîng kah lán ê Gîn-hô-hē beh kâng.
NGC sûn-ngóo-lio̍k-ngóo lî lán ū sì-tshing-bān kng-nî hn̄g, tuā-sè ū tsa̍p-bān kng-nî khuah.
I iōng sè-tâi bōng-uán-kiànn tsin kán-tan to̍h tshuē-ē-tio̍h.
Thian-bûn ài-hònn-tsiá jīn-uî-kóng, NGC sûn-ngóo-lio̍k-ngóo sī tsi̍t-ê tsin tshut-tsiòng ê thian-thé tsok-phín, m̄-koh Messier suah kā i làu-kau--khì.

## [English] NGC 4565: Galaxy on Edge

Is our Milky Way Galaxy this thin? Magnificent spiral galaxy [NGC 4565][NGC 4565 a] is viewed edge-on from planet Earth. Also known as the [Needle Galaxy][Needle Galaxy] for its narrow profile, bright [NGC 4565][NGC 4565 b] is a stop on many telescopic tours of the northern sky, in the faint but well-groomed constellation [Coma Berenices][Coma Berenices]. [This sharp, colorful image][This sharp, colorful image] reveals the spiral galaxy's [boxy, bulging][boxy, bulging] central core cut by [obscuring dust lanes][obscuring dust lanes] that lace NGC 4565's thin galactic plane. An [assortment][assortment] of other [background galaxies][background galaxies] is included in the pretty field of view. Thought similar in shape to our own [Milky Way Galaxy][Milky Way Galaxy], NGC 4565 lies about 40 million [light-years][light-years] distant and spans some 100,000 light-years. Easily spotted with small telescopes, [sky enthusiasts][sky enthusiasts] consider NGC 4565 to be a prominent celestial masterpiece [Messier missed][Messier missed].


## 詞彙學習（漢羅/POJ/KIP/華文/English）

- 【坦敧身星系】thán-khi-sin seng-hē/thán-khi-sin sing-hē/側向星系/edge-on galaxy
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【繡針星系】Siù-chiam seng-hē/Siù-tsiam sing-hē/針星系/Needel Galaxy
- 【后鬃座】Hiō-chang-chō/Hiō-tsang-tsō/后髮座/the constellation Coma Berenices
- 【星系盤】seng-hē-pôaⁿ/sing-hē-puânn/星系盤/galactic plane
- 【塗粉帶】thô͘-hún-tòa/thôo-hún-tuà/灰塵帶/dust lane
- 【視場】sī-tiûⁿ/sī-tiûnn/視場/field of view
- 【銀河系】Gîn-hô-hē/Gîn-hô-hē/銀河系/Milky Way Galaxy
- 【天文愛好者】thian-bûn ài-hòⁿ-chiá/thian-bûn ài-hònn-tsiá/天文愛好者/sky enthusiasts


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[NGC 4565 a]:http://www.messier.seds.org/xtra/ngc/n4565.html
[Needle Galaxy]:https://en.wikipedia.org/wiki/NGC_4565
[NGC 4565 b]:https://www.eso.org/public/images/eso0525a/
[Coma Berenices]:http://www.dibonsmith.com/com_con.htm
[This sharp, colorful image]:https://www.cfht.hawaii.edu/HawaiianStarlight/AIOM/English/CFHT-Coelum-AIOM-Jun2018.html
[boxy, bulging]:https://arxiv.org/abs/1810.10073
[obscuring dust lanes]:https://www.nasa.gov/mission_pages/hubble/science/needle-edge.html
[assortment]:https://i.pinimg.com/originals/79/d9/c0/79d9c0f52cba7d33aeb90ff6b6db07b8.jpg
[background galaxies]:https://apod.nasa.gov/apod/ap200726.html
[Milky Way Galaxy]:https://astronomy.swin.edu.au/cosmos/M/Milky+Way
[light-years]:https://chandra.harvard.edu/photo/cosmic_distance.html
[sky enthusiasts]:https://apod.nasa.gov/apod/ap040808.html
[Messier missed]:https://apod.nasa.gov/apod/ap080419.html

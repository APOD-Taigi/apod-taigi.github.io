---
title: 龍骨座星雲 ê 雲
date: 2021-05-02
publishdate: 2021-05-02T12:00:00+0800
tags: [龍骨座星雲, NGC 3372, 船底座 Eta 星, 海山二]
hero: https://apod.nasa.gov/apod/fap/image/2105/EtaCore_Ebersole_960.jpg
summary: 是啥物造成龍骨座星雲 ê 雺霧？這幅烏暗不詳 ê 圖實際上是分子雲。分子氣體 kah 塗粉 ê 結傷厚矣，才會看起來無透明。

---

{{% apod %}}

- 原始文章：[Clouds of the Carina Nebula](https://apod.nasa.gov/apod/ap210502.html)
- 影像提供 kah [版權][copyright]：[John Ebersole](mailto: j.s.ebersole @at@ gmail .dot. com)
- 台文翻譯：[An-Li Tsai][An-Li Tsai] ([NCU][NCU])

## [漢羅] 龍骨座星雲 ê 雲

是啥物造成龍骨座星雲 ê 雺霧？
這幅烏暗不詳 ê 圖實際上是 [分子雲][molecular clouds]。
分子氣體 kah [塗粉][dust] ê 結傷厚矣，才會看起來 [無透明][opaque]。
毋閣比起來，[這寡雲][these clouds] ê 密度是比 [地球 ê 大氣層][Earth's atmosphere] 閣較薄。
這張是 [龍骨座星雲][Carina Nebula] 核心 ê 詳細影像，是氣體塗粉 [雲][clouds] ê 烏暗 kah 彩色攏特別明顯 ê 部份。
是 2016 年中 tī [澳洲][Australia] [Siding Spring 天文台][Siding Spring Observatory] 翕--ê。
雖然講星雲主要 ê 成份是 [水素][hydrogen] 氣體，tī 這張影像內底是青色 ê。
毋閣這張影像嘛用藍色 kah 紅色來追蹤成份內底有 [硫磺][sulfur] kah [酸素][oxygen] 發出 ê 光。
這規个 [龍骨座星雲][Carina Nebula] 予編做 NGC 3372，有 300 光年闊，離咱有 7000 [光年][light years] 遠，to̍h tī 龍骨 [座][constellation] 內底。
[龍骨座 Eta 星][Eta Carinae] 是這个星雲內底能量上強 ê 恆星。
伊是 1830 年代天頂上光 ê 恆星，毋閣 [煞雄雄變暗去][faded dramatically]。

## [POJ] Liông-kut-chō seng-hûn ê hûn
Sī siáⁿ-mih chō-sêng Liông-kut-chō seng-hûn ê bông-bū?
Chit-pak o͘-àm put-siông ê tô͘ si̍t-chè-siōng sī hūn-chú-hûn.
Hūn-chú khì-thé kah thô͘-hún ê kat siūⁿ-kāu ah, chiah-ē khòaⁿ-khí-lâi bô thàu-bêng.
M̄-koh pí--khí-lâi, chit-kóa hûn ê bi̍t-tō͘ sī pí Tē-kiû ê tōa-khì-chân koh-khah po̍h.
Chit-tiuⁿ sī Liông-kut-chō seng-hûn he̍k-sim ê siông-sè iáⁿ-siōng, sī khì-thé tô͘-hûn hûn ê o͘-àm kah chhái-sek lóng te̍k-pia̍t bêng-hián ê pō͘-hūn.
Sī jī-khòng-it-lio̍k nî-tiong tī Ò-chiu Siding Spring thian-bûn-tâi hip--ê.
Sui-jiân-kóng seng-hûn chú-iàu ê sêng-hūn sī chúi-sò͘ khì-thé, tī chit-tiuⁿ iáⁿ-siōng lāi-té sī chheⁿ-sek ê.
M̄-koh chit-tiuⁿ iáⁿ-siōng mā iōng nâ-sek kah âng-sek lâi tui-chong sêng-hūn lāi-té ū liû-hông kah sǹg-sò͘ hoat-chhut ê kng.
Chit kui-ê Liông-kut-chō seng-hûn hō͘ pian-chò NGC sam-sam-chhit-jī, ū saⁿ-pah kng-nî khoah, lî lán ū chhit-chheng kng-nî hn̄g, to̍h tī Liông-kut-chō lāi-té.
Liông-kut-chō Eta seng sī chit-ê seng-hûn lāi-té lêng-liōng siōng-kiông ê hêng-chhiⁿ.
I sī it-pat-sam-khòng nî-tāi thiⁿ-téng siōng-kng ê hêng-chhiⁿ, m̄-koh soah hiông-hiông piàn-àm-khì.

## [KIP] Liông-kut-tsō sing-hûn ê hûn
Sī siánn-mih tsō-sîng Liông-kut-tsō sing-hûn ê bông-bū?
Tsit-pak oo-àm put-siông ê tôo si̍t-tsè-siōng sī hūn-tsú-hûn.
Hūn-tsú khì-thé kah thôo-hún ê kat sīunn-kāu ah, tsiah-ē khuànn-khí-lâi bô thàu-bîng.
M̄-koh pí--khí-lâi, tsit-kuá hûn ê bi̍t-tōo sī pí Tē-kîu ê tuā-khì-tsân koh-khah po̍h.
Tsit-tiunn sī Liông-kut-tsō sing-hûn hi̍k-sim ê siông-sè iánn-siōng, sī khì-thé tôo-hûn hûn ê oo-àm kah tshái-sik lóng ti̍k-pia̍t bîng-hián ê pōo-hūn.
Sī jī-khòng-it-lio̍k nî-tiong tī Ò-tsiu Siding Spring thian-bûn-tâi hip--ê.
Sui-jiân-kóng sing-hûn tsú-iàu ê sîng-hūn sī tsuí-sòo khì-thé, tī tsit-tiunn iánn-siōng lāi-té sī tshenn-sik ê.
M̄-koh tsit-tiunn iánn-siōng mā iōng nâ-sik kah âng-sik lâi tui-tsong sîng-hūn lāi-té ū lîu-hông kah sǹg-sòo huat-tshut ê kng.
Tsit kui-ê Liông-kut-tsō sing-hûn hōo pian-tsò NGC sam-sam-tshit-jī, ū sann-pah kng-nî khuah, lî lán ū tshit-tshing kng-nî hn̄g, to̍h tī Liông-kut-tsō lāi-té.
Liông-kut-tsō Eta sing sī tsit-ê sing-hûn lāi-té lîng-liōng siōng-kiông ê hîng-tshinn.
I sī it-pat-sam-khòng nî-tāi thinn-tíng siōng-kng ê hîng-tshinn, m̄-koh suah hiông-hiông piàn-àm-khì.

## [English] Clouds of the Carina Nebula
What forms lurk in the mists of the Carina Nebula? The dark ominous figures are actually [molecular clouds][molecular clouds], knots of molecular gas and [dust][dust] so thick they have become [opaque][opaque]. In comparison, however, [these clouds][these clouds] are typically much less dense than [Earth's atmosphere][Earth's atmosphere]. Featured here is a detailed image of the core of the [Carina Nebula][Carina Nebula], a part where both dark and colorful [clouds][clouds] of gas and dust are particularly prominent. The image was captured in mid-2016 from [Siding Spring Observatory][Siding Spring Observatory] in [Australia][Australia]. Although the nebula is predominantly composed of [hydrogen][hydrogen] gas -- here colored green, the image was assigned colors so that light emitted by trace amounts of [sulfur][sulfur] and [oxygen][oxygen] appear red and blue, respectively. The entire [Carina Nebula][Carina Nebula], cataloged as NGC 3372, spans over 300 [light years][light years] and lies about 7,500 light-years away in the [constellation][constellation] of Carina. [Eta Carinae][Eta Carinae], the most energetic star in the nebula, was one of the brightest stars in the sky in the 1830s, but then [faded dramatically][faded dramatically].

## 詞彙學習（台語漢字/POJ/KIP/華語漢字/English）

- 【龍骨座星雲】Liông-kut-chō seng-hûn/Liông-kut-tsō sing-hûn/船底座星雲/Carina Nebula
- 【龍骨座】Liông-kut-chō/Liông-kut-tsō/船底座/Carina Nebula
- 【龍骨座 Eta 星】Liông-kut-chō Eta-seng/Liông-kut-tsō Eta-sing/船底座 η 星、海山二/Eta Carinae
- 【水素】chúi-sò͘/tsuí-sòo/氫/hydrogen
- 【酸素】sng-sò͘/sng-sòo/氧/oxygen
- 【硫磺】liû-hông/liû-hông/硫氫/sulfur


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[molecular clouds]:https://en.wikipedia.org/wiki/Molecular_clouds
[dust]:https://apod.nasa.gov/apod/fap/ap030706.html
[opaque]:https://apod.nasa.gov/apod/fap/ap201122.html
[these clouds]:https://www.youtube.com/watch?v=YDNiYGuzZPM
[Earth's atmosphere]:https://www.nasa.gov/mission_pages/sunearth/science/atmosphere-layers2.html
[Carina Nebula]:https://apod.nasa.gov/apod/fap/ap190623.html
[clouds]:https://apod.nasa.gov/apod/fap/ap050110.html
[Siding Spring Observatory]:https://rsaa.anu.edu.au/observatories/siding-spring-observatory
[Australia]:https://en.wikipedia.org/wiki/Australia
[hydrogen]:https://periodic.lanl.gov/1.shtml
[sulfur]:https://periodic.lanl.gov/16.shtml
[oxygen]:https://www.youtube.com/watch?v=2eGES-MrIFo
[Carina Nebula]:https://en.wikipedia.org/wiki/Carina_Nebula
[light years]:https://chandra.harvard.edu/photo/cosmic_distance.html
[constellation]:http://www.ianridpath.com/startales/startales3.htm
[Eta Carinae]:https://en.wikipedia.org/wiki/Eta_Carinae
[faded dramatically]:https://www.aavso.org/vsots_etacar

---
title: 月全食 ê 月娘
date: 2021-05-25
publishdate: 2021-05-25T12:00:00+0800
tags: [月全食, 月娘, 月球, 縮時攝影影片]
hero: https://www.youtube.com/watch?time_continue=1&v=eMmw7MqsEUo
summary: 月全食 ê 時陣月娘看起來會是啥款？這个縮時攝影影片是 2018 年 1 月 31 彼工 5 點鐘久 ê 月食影像。
---

{{% apod %}}

- 原始文章：[The Moon During a Total Lunar Eclipse](https://apod.nasa.gov/apod/ap210525.html)
- 影像提供：[Wang Letian](http://www.luckwlt.com/About%20Me.html) & [Zhang Jiajie](https://500px.com/p/zhangjiajie043?view=photos)
- 月食快報：[2021 年 5 月 26 台灣 ê 月全食](https://www.timeanddate.com/eclipse/in/taiwan/taipei)
- 台文翻譯：[An-Li Tsai][An-Li Tsai] ([NCU][NCU])

## [漢羅] 月全食時陣 ê 月娘

月全食 ê 時陣月娘看起來會是啥款？
[這个縮時攝影影片][featured time-lapse video] 是 kā [2018 年 1 月 31 彼工][eclipse of 2018 January 31] 5 點鐘久 ê 月食影像，用數位處理 ê 方式來保持 [月球][the Moon] ê 光度，閣 kā 伊固定 tī 影片中央。
咱會先看會著 [月圓][full moon]，因為 [月食][lunar eclipse] 干焦會發生 tī 月圓 ê 時陣。
背景有足濟恆星行過，因為 [月食][the eclipse] ê 時陣，月球踅 [地球][the Earth] leh 行。
煞落來咱會看著地球 [圓形 ê 烏影][circular shadow] 行過月球。
烏影邊界 ê 淺藍色色調是 kah [地球天空是按怎是藍色 ê][why Earth's sky is blue] 欲仝。
[烏影][the shadow] 中心 ê 深紅色色調是 kah [日頭袂落海 ê 時陣是按怎看起來是紅色 ê][why the Sun appears red] 欲仝。
明仔載，蹛 tī 南亞、[太平洋][the Pacific]、美國西南爿 ê 人，[應該會當看著][get to see] 血色 ê 超級月娘 [月全食][Total Lunar Eclipse]。
Tī 遮講--ê 血色，是 leh 形容 [月全食 ê 月娘][color of the fully eclipsed Moon] 有較紅。
[超級月娘][supermoon] 是 leh 形容伊 ê 角大細有較大。
這是因為伊 tī 踅地球 [小可仔長株圓軌道][slightly elliptical orbit] leh 行 ê 時陣，行到離地球較近 ê 所在。


## [POJ] Goe̍h-choân-si̍t sî-chūn ê goe̍h-niû

Goe̍h-choân-si̍t ê sî-chūn goe̍h-niû khòaⁿ-khí-lâi ē sī siáⁿ-khoán?
Chit-ê sok-sî-liap-iáⁿ iáⁿ-phìⁿ sī kā jī-khòng-it-pat nî it goe̍h saⁿ-cha̍p-it hit-kang gō͘ tiám-cheng kú ê goe̍h-si̍t iáⁿ-siōng, iōng só͘-ūi chhú-lí ê hong-sek lâi pó-chhî Goe̍h-kiû ê kng-tō͘, koh kā i kò͘-tēng tī iáⁿ-phìⁿ tiong-ng.
Lán ē seng khòaⁿ-tio̍h goe̍h-îⁿ, in-ūi goe̍h-si̍t kan-na ē hoat-seng tī goe̍h-îⁿ ê sî-chūn.
Pōe-kéng ū chiok-chōe hêng-chhiⁿ kiâⁿ-kòe, in-ūi goe̍h-si̍t ê sî-chūn, Goe̍h-kiû se̍h Tē-kiû leh kiâⁿ.
Sòa-lo̍h-lâi lán ē khòaⁿ-tio̍h Tē-kiû îⁿ-hêng ê o͘-iáⁿ kiâⁿ-kòe Goe̍h-kiû.
O͘-iáⁿ pian-kài ê chhián-nâ-sek sek-tiāu sī kah Tē-kiû thian-khong sī án-ná sī nâ-sek ê beh-kâng.
O͘-iáⁿ tiong-sim ê chhim-âng-sek sek-tiāu sī kā ji̍t-thâu beh lo̍h-hái ê sî-chūn sī án-ná khòaⁿ-khí-lâi sī âng-sek ê beh-kâng.
Miâ-á-chài, tòa tī Lâm-a, Thài-pêng-iûⁿ, Bí-kok se-lâm-pêng ê lâng, èng-kai ē-tàng khòaⁿ-tio̍h hoeh-sek ê chhiau-kip goe̍h-niû goe̍h-choân-si̍t.
Tī 者 kóng--ê hoeh-sek, sī leh hêng-iông goe̍h-choân-si̍t ê goe̍h-niû ū khah âng.
Chhiau-kip goe̍h-niû sī leh hêng-iông i ê kak-tōa-sè ū khah sè.
Che sī in-ūi i tī se̍h Tē-kiû sió-khóa-á tn̂g-tu-îⁿ kúi-tō leh kiâⁿ ê sî-chūn, kiâⁿ kàu lî Tē-kiû khah kīn ê só͘-chāi.


## [KIP] Gue̍h-tsuân-si̍t sî-tsūn ê gue̍h-nîu

Gue̍h-tsuân-si̍t ê sî-tsūn gue̍h-nîu khuànn-khí-lâi ē sī siánn-khuán?
Tsit-ê sok-sî-liap-iánn iánn-phìnn sī kā jī-khòng-it-pat nî it gue̍h sann-tsa̍p-it hit-kang gōo tiám-tsing kú ê gue̍h-si̍t iánn-siōng, iōng sóo-uī tshú-lí ê hong-sik lâi pó-tshî Gue̍h-kîu ê kng-tōo, koh kā i kòo-tīng tī iánn-phìnn tiong-ng.
Lán ē sing khuànn-tio̍h gue̍h-înn, in-uī gue̍h-si̍t kan-na ē huat-sing tī gue̍h-înn ê sî-tsūn.
Puē-kíng ū tsiok-tsuē hîng-tshinn kiânn-kuè, in-uī gue̍h-si̍t ê sî-tsūn, Gue̍h-kîu se̍h Tē-kîu leh kiânn.
Suà-lo̍h-lâi lán ē khuànn-tio̍h Tē-kîu înn-hîng ê oo-iánn kiânn-kuè Gue̍h-kîu.
OO-iánn pian-kài ê tshián-nâ-sik sik-tiāu sī kah Tē-kîu thian-khong sī án-ná sī nâ-sik ê beh-kâng.
OO-iánn tiong-sim ê tshim-âng-sik sik-tiāu sī kā ji̍t-thâu beh lo̍h-hái ê sî-tsūn sī án-ná khuànn-khí-lâi sī âng-sik ê beh-kâng.
Miâ-á-tsài, tuà tī Lâm-a, Thài-pîng-îunn, Bí-kok se-lâm-pîng ê lâng, ìng-kai ē-tàng khuànn-tio̍h hueh-sik ê tshiau-kip gue̍h-nîu gue̍h-tsuân-si̍t.
Tī 者 kóng--ê hueh-sik, sī leh hîng-iông gue̍h-tsuân-si̍t ê gue̍h-nîu ū khah âng.
Tshiau-kip gue̍h-nîu sī leh hîng-iông i ê kak-tuā-sè ū khah sè.
Tse sī in-uī i tī se̍h Tē-kîu sió-khuá-á tn̂g-tu-înn kuí-tō leh kiânn ê sî-tsūn, kiânn kàu lî Tē-kîu khah kīn ê sóo-tsāi.



## [English] The Moon During a Total Lunar Eclipse

How does the Moon's appearance change during a total lunar eclipse?
The [featured time-lapse video][featured time-lapse video] was digitally processed to keep [the Moon][the Moon] bright and centered during the 5-hour [eclipse of 2018 January 31][eclipse of 2018 January 31].
At first the [full moon][full moon] is visible because only a full moon can undergo a [lunar eclipse][lunar eclipse].
Stars move by in the background because the Moon orbits [the Earth][the Earth] during [the eclipse][the eclipse].
The [circular shadow][circular shadow] of the Earth is then seen moving across the Moon.
The light blue hue of the shadow's edge is related to [why Earth's sky is blue][why Earth's sky is blue], while the deep red hue of [the shadow][the shadow]'s center is related to [why the Sun appears red][why the Sun appears red] when near the horizon.
Tomorrow, people living from southeast Asia, across [the Pacific][the Pacific], to the southwest Americas may [get to see][get to see] a Blood Supermoon [Total Lunar Eclipse][Total Lunar Eclipse].
Here the term blood refers to the (likely) red [color of the fully eclipsed Moon][color of the fully eclipsed Moon], while the term [supermoon][supermoon] indicates the Moon's slightly high angular size -- due to being relatively close to the Earth in its [slightly elliptical orbit][slightly elliptical orbit].

## 詞彙學習（台語漢字/POJ/KIP/華語漢字/English）

- 【月全食】goe̍h-choân-si̍t/gue̍h-tsuân-si̍t/月全食/total lunar eclipse
- 【縮時攝影】sok-sî-liap-iáⁿ/sok-sî-liap-iánn/縮時攝影/time-lapse
- 【超級月娘】chhiau-kip-goe̍h-niû/tshiau-kip-gue̍h-nîu/超級月亮/supermoon
- 【角大細】kak-tōa-sè/kak-tuā-sè/角大小/angular size
- 【長株圓軌道】tn̂g-tu-îⁿ kúi-tō/tn̂g-tu-înn kúi-tō/橢圓軌道/elliptical orbit


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[featured time-lapse video]:https://www.facebook.com/100014047116160/posts/1122740291537531/
[the Moon]:https://solarsystem.nasa.gov/moons/earths-moon/overview/
[eclipse of 2018 January 31]:https://www.facebook.com/media/set/?vanity=APOD.Sky&set=a.1335601106544105
[full moon]:https://apod.nasa.gov/apod/fap/ap160201.html
[lunar eclipse]:https://apod.nasa.gov/apod/fap/ap190120.html
[the Earth]:https://solarsystem.nasa.gov/planets/earth/overview/
[the eclipse]:https://apod.nasa.gov/apod/fap/ap180128.html
[circular shadow]:https://apod.nasa.gov/apod/fap/ap190126.html
[why Earth's sky is blue]:https://spaceplace.nasa.gov/blue-sky/en/
[the shadow]:https://svs.gsfc.nasa.gov/4903
[why the Sun appears red]:http://thesafarisource.com/why-is-the-sun-red-at-sunset/
[the Pacific]:https://en.wikipedia.org/wiki/Pacific_Ocean
[get to see]:https://c.tadst.com/gfx/eclipses2/20210526/anim2d-380.mp4
[Total Lunar Eclipse]:https://svs.gsfc.nasa.gov/4902
[color of the fully eclipsed Moon]:https://apod.nasa.gov/apod/fap/ap201111.html
[supermoon]:https://www.timeanddate.com/astronomy/moon/super-full-moon.html
[slightly elliptical orbit]:https://science.nasa.gov/science-red/s3fs-public/atoms/files/perigee.jpg

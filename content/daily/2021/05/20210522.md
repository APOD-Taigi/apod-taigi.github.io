---
title: Markarian 鍊仔
date: 2021-05-22
publishdate: 2021-05-22T12:00:00+0800
tags: [室女座星系團, Markarian 鍊仔, 星系鍊, NGC 4438, NGC 4435, 透鏡形星系, M84]
hero: https://apod.nasa.gov/apod/fap/image/2105/MarkariansChainAnvik.jpg
summary: Tī 室女座星系團 ê 中心附近，有一條叫做 Markarian 鍊仔 ê 星系鍊 to̍h 袚 tī 這个深空望遠鏡視野內底。


categories: [podcast]
vocals: [阿錕]
---

{{% apod %}}

- 原始文章：[Markarian's Chain](https://apod.nasa.gov/apod/ap210522.html)
- 影像提供 kah [版權][copyright]：[Ginge Anvik](https://www.flickr.com/photos/ginges)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckq88ppen172c0894wfoon3mo" >}}

## [漢羅] Markarian 鍊仔

Tī [室女座星系團][Virgo Galaxy Cluster] ê 中心附近，有一條叫做 [Markarian 鍊仔][Markarian's Chain] ê 星系鍊 to̍h 袚 tī 這个深空 ê [望遠鏡視野][telescopic field of view] 內底。
Ùi 這幅圖中央下跤彼兩个明顯 ê 透鏡形星系 [M84][M84] （下跤）kah [M86][M86] 起碇，你會當綴著這个鍊仔一直行--去-lih 到圖 ê 正爿。
Tī 中心你會當注意著一對交互作用星系 NGC 4438 kah NGC 4435。
有一寡人 kā 叫做 [Markarian ê 目睭][Markarian's Eyes]。
[室女座星系團][Virgo Cluster] 是離咱上近 ê [星系團][galaxy cluster]，估算到伊 ê 中心有 5 千萬光年遠。
這个星系團差不多有 2000 粒星系 tī 內底。
伊 tùi 咱 ê [本星系群][Local Group of Galaxies] 有足明顯 ê 重力影響。
Tī 室女座星系團內底，上無有 7 个星系 tī Markarian 鍊仔內底，看起來是 [同齊 leh 行徙][appear to move coherently]。
毋閣其他星系有當時仔嘛會出現 tī 這條鍊仔內底。


## [POJ] Markarian liān-á

Tī Sek-lú-chō seng-hē-thoân ê tiong-sim hū-kūn, ū chi̍t-tiâu kiò-chò Markarian liān-á ê seng-hē-liān to̍h phoa̍h tī chit-ê chhim-khong ê bōng-oán-kiàⁿ sī-iá lāi-té.
Ùi chit-pak-tô͘ tiong-ng ē-kha hit-nn̄g-ê bêng-hián ê thàu-kiàⁿ-hêng seng-hē M-poeh-cha̍p-sì (ē-kha) kah M-poeh-cha̍p-la̍k khí-tiāⁿ, lí ē-tàng tòe-tio̍h chit-ê liān-á it-ti̍t kiâⁿ--khì-lih kàu tô͘ ê chiàⁿ-pêng.
Tī tiong-sim lí ē-tàng chù-ì tio̍h chit-tùi kau-hō͘-chok-iōng seng-hē NGC sù-sù-sam-pat kah NGC sù-sù-sam-ngó͘.
Ū chi̍t-kóa lâng kā kiò-chò Markarian ê ba̍k-chiu.
Sek-lú-chō seng-hē-thoân sī lî lán siōng-kīn ê seng-hē-thoân, kó͘-sǹg kàu i ê tiong-sim ū gō͘-chheng-bān kng-nî hn̄g.
Chit-ê seng-hē-thoân chha-put-to ū nn̄g-chheng lia̍p seng-hē tī lāi-té.
I tùi lán ê Pún-seng-hē-kûn ū chiok-bêng-hián ê tiōng-le̍k éng-hióng.
Tī Sek-lú-chō seng-hē-thoân lāi-té, siōng-bô ū chhit-ê seng-hē tī Markarian liān-á lāi-té, khòaⁿ--khí-lâi sī tâng-chê leh kiâⁿ-sóa.
M̄-koh kî-tha seng-hē ū-tang-sî-á mā ē chhut-hiān tī chi̍t-tiâu liān-á lāi-té.


## [KIP] Markarian liān-á

Tī Sik-lú-tsō sing-hē-thuân ê tiong-sim hū-kūn, ū tsi̍t-tiâu kiò-tsò Markarian liān-á ê sing-hē-liān to̍h phua̍h tī tsit-ê tshim-khong ê bōng-uán-kiànn sī-iá lāi-té.
Uì tsit-pak-tôo tiong-ng ē-kha hit-nn̄g-ê bîng-hián ê thàu-kiànn-hîng sing-hē M-pueh-tsa̍p-sì (ē-kha) kah M-pueh-tsa̍p-la̍k khí-tiānn, lí ē-tàng tuè-tio̍h tsit-ê liān-á it-ti̍t kiânn--khì-lih kàu tôo ê tsiànn-pîng.
Tī tiong-sim lí ē-tàng tsù-ì tio̍h tsit-tuì kau-hōo-tsok-iōng sing-hē NGC sù-sù-sam-pat kah NGC sù-sù-sam-ngóo.
Ū tsi̍t-kuá lâng kā kiò-tsò Markarian ê ba̍k-tsiu.
Sik-lú-tsō sing-hē-thuân sī lî lán siōng-kīn ê sing-hē-thuân, kóo-sǹg kàu i ê tiong-sim ū gōo-tshing-bān kng-nî hn̄g.
Tsit-ê sing-hē-thuân tsha-put-to ū nn̄g-tshing lia̍p sing-hē tī lāi-té.
I tuì lán ê Pún-sing-hē-kûn ū tsiok-bîng-hián ê tiōng-li̍k íng-hióng.
Tī Sik-lú-tsō sing-hē-thuân lāi-té, siōng-bô ū tshit-ê sing-hē tī Markarian liān-á lāi-té, khuànn-khí-lâi sī tâng-tsê leh kiânn-suá.
M̄-koh kî-tha sing-hē ū-tang-sî-á mā ē tshut-hiān tī tsi̍t-tiâu liān-á lāi-té.


## [English] Markarian's Chain

Near the heart of the [Virgo Galaxy Cluster][Virgo Galaxy Cluster] the string of galaxies known as [Markarian's Chain][Markarian's Chain] stretches across this deep [telescopic field of view][telescopic field of view]. Anchored in the frame at bottom center by prominent lenticular galaxies, [M84][M84] (bottom) and [M86][M86], you can follow the chain up and to the right. Near center you'll spot the pair of interacting galaxies NGC 4438 and NGC 4435, known to some as [Markarian's Eyes][Markarian's Eyes]. Its center an estimated 50 million light-years distant, the [Virgo Cluster][Virgo Cluster] itself is the nearest [galaxy cluster][galaxy cluster]. With up to about 2,000 member galaxies, it has a noticeable gravitational influence on our own [Local Group of Galaxies][Local Group of Galaxies]. Within the Virgo Cluster at least seven galaxies in Markarian's Chain [appear to move coherently][appear to move coherently], although others may appear to be part of the chain by chance.

## 詞彙學習（台語漢字/POJ/KIP/華語漢字/English）

- 【Markarian 鍊仔】Markarian lián-á/Markarian lián-á/馬卡萊恩鍊/Markarian's Chain
- 【Markarian ê 目睭】Markarian ê ba̍k-chiu/Markarian ê ba̍k-tsiu/馬卡萊恩之眼/Markarian's Eyes
- 【透鏡形星系】thàu-kiàⁿ-hêng seng-hē/thàu-kiànn-hîng sing-hē/透鏡狀星系/lenticular galaxy
- 【交互作用星系】kau-hō͘-chok-iōng seng-hē/kau-hōo-tsok-iōng sing-hē/交互作用星系/interacting galaxies
- 【室女座星系團】Sek-lú-chō seng-hē-thoân/Sik-lú-tsō sing-hē-thuân/室女座星系團/Virgo Galaxy Cluster
- 【本星系群】Pún-seng-hē-kûn/Pún-sing-hē-kûn/本星系群/Local Group of Galaxies


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Virgo Galaxy Cluster]:http://en.wikipedia.org/wiki/Virgo_Cluster
[Markarian's Chain]:https://en.wikipedia.org/wiki/Markarian%27s_Chain
[telescopic field of view]:https://www.flickr.com/photos/ginges/50874617483/
[M84]:https://en.wikipedia.org/wiki/Messier_84
[M86]:https://apod.nasa.gov/apod/ap180814.html
[Markarian's Eyes]:https://apod.nasa.gov/apod/ap070608.html
[Virgo Cluster]:https://apod.nasa.gov/apod/ap150804.html
[galaxy cluster]:http://www.astr.ua.edu/white/mug/cluster/clusters.html
[Local Group of Galaxies]:https://en.wikipedia.org/wiki/Local_Group
[appear to move coherently]:http://adsabs.harvard.edu/abs/1983AN....304...69L

---
title: 月球塗粉 kah 電火布
date: 2021-05-29
publishdate: 2021-05-29T12:00:00+0800
tags: [月球, 阿波羅太空人, 阿波羅 17 號, Harrison Schmitt, Eugene Cerna, 塗帕仔, 齒輪, 電火布]
hero: https://apod.nasa.gov/apod/fap/image/2105/AS17-137-20979.jpg
summary: 是按怎月球面頂遮爾厚塗粉？ Tī 地球， 石頭經過風 kah 水 ê 風化作用了後，會產生沙塗。

---

{{% apod %}}

- 原始文章：[Lunar Dust and Duct Tape](https://apod.nasa.gov/apod/ap210529.html)
- 影像提供：[Apollo 17](https://www.nasa.gov/mission_pages/apollo/apollo-17), [NASA](http://www.nasa.gov/home/index.html)
- 台文翻譯：[An-Li Tsai][An-Li Tsai] ([NCU][NCU])

## [漢羅] 月球塗粉 kah 電火布

[是按怎月球面頂遮爾厚塗粉？][Why is the Moon so dusty?]
Tī 地球， 石頭經過風 kah 水 ê 風化作用了後，會產生沙塗。
Tī 月球久長 ê 歷史內底一直去予微隕石砲擊，kā 本來 ê 岩石表面挵甲產生一重 [月球粉塗抑是表岩屑仔][lunar soil or regolith]。
毋閣 tùi 阿波羅太空人 kah in ê 設備來講，坱埃四界軁，閣細粒，[又閣著一直來，實在是有夠麻煩][gritty dust was definitely a problem]。
[1972 年 12 月，tī 月球表面 ê 阿波羅 17 號][December 1972, Apollo 17] 太空人 Harrison Schmitt kah  Eugene Cernan 需要拍拚 [修理探測車 ê 其中一个塗帕仔][repair one of their rover's fenders]，才有法度 kā [車輪噴出來坱蓬蓬 ê 塗粉][rooster tails of dust] 擋 leh，袂去影響著 in kah 狗齒仔。
這張相片看會著去予塗粉崁牢 ê 探測車車輪 kah 塗帕仔。
太空人用備用地圖、鋏仔、kah 殕色 ê 電火布 kā 塗帕仔補起來，實在是真巧 ê 做法。

## [POJ] Goe̍h-kiû thô͘-hún kah Tiān-hóe-pò͘

Sī án-ná Goe̍h-kiû bīn-téng chiah-nī kāu thô͘-hún?
Tī Tē-kiû, chio̍h-thâu kéng-kòe hong kah chúi ê hong-hòa chok-iōng liáu-āu, ē sán-seng soa-thô͘.
Tī Goe̍h-kiû kú-tn̂g ê le̍k-sú lāi-té it-ti̍t khì hō͘ bî-ún-se̍k phàu-kek, kā pún-lâi ê giâm-chio̍h piáu-bīn lòng kah sán-seng chi̍t-têng Goe̍h-kiû hún-thô͘ iah-sī piáu-giâm-sap-á.
M̄-koh tùi A-pho-lô thài-khong-jîn kah in ê siat-pī lâi-kóng, eng-ia sì-kè nǹg, koh sè-lia̍p, iū-koh iū-koh it-ti̍t-lâi, si̍t-chāi sī ū-kàumâ-hoân.
It-kiú-chhit-jī nî cha̍p-jī goe̍h, tī Goe̍h-kiû piáu-bīn ê A-pho-lô cha̍p-chhit hō thài-khong-jîn Harrison Schmitt kah Eugene Cernan su-iàu phah-piàⁿ siu-lí thàm-chhek-chhia ê kî-tiong chi̍t-ê thô͘-phè-á, chiah ū-hoat-tō͘ kā chhia-lián phùn--chhut-lâi eng-phōng-phōng ê thô͘-hún tòng--leh, bōe khì éng-hióng tio̍h in kah káu-khí-á.
Chit-tiuⁿ siòng-phìⁿ khòaⁿ-ē-tio̍h khì hō͘ thô͘-hún khàm-tiâu ê thàm-chhek-chhia chhia-lián kah thô͘-phè-á.
Thài-khong-jîn iōng pī-iōng tē-tô͘, giap-á, kah phú-sek ê tiān-hóe-pò͘ kā thô͘-phè-á pó͘--khí-lâi, si̍t-chāi sī chin khiáu ê chò-hoat.



## [KIP] Gue̍h-kîu thôo-hún kah Tiān-hué-pòo

Sī án-ná Gue̍h-kîu bīn-tíng tsiah-nī kāu thôo-hún?
Tī Tē-kîu, tsio̍h-thâu kíng-kuè hong kah tsuí ê hong-huà tsok-iōng liáu-āu, ē sán-sing sua-thôo.
Tī Gue̍h-kîu kú-tn̂g ê li̍k-sú lāi-té it-ti̍t khì hōo bî-ún-si̍k phàu-kik, kā pún-lâi ê giâm-tsio̍h piáu-bīn lòng kah sán-sing tsi̍t-tîng Gue̍h-kîu hún-thôo iah-sī piáu-giâm-sap-á.
M̄-koh tùi A-pho-lô thài-khong-jîn kah in ê siat-pī lâi-kóng, ing-ia sì-kè nǹg, koh sè-lia̍p, īu-koh īu-koh it-ti̍t-lâi, si̍t-tsāi sī ū-kaum3a5-huân.
It-kíu-tshit-jī nî tsa̍p-jī gue̍h, tī Gue̍h-kîu piáu-bīn ê A-pho-lô tsa̍p-tshit hō thài-khong-jîn Harrison Stsmitt kah Eugene Cernan su-iàu phah-piànn siu-lí thàm-tshik-tshia ê kî-tiong tsi̍t-ê thôo-phè-á, tsiah ū-huat-tōo kā tshia-lián phùn--tshut-lâi ing-phōng-phōng ê thôo-hún tòng--leh, buē khì íng-hióng tio̍h in kah káu-khí-á.
Tsit-tiunn siòng-phìnn khuànn-ē-tio̍h khì hōo thôo-hún khàm-tiâu ê thàm-tshik-tshia tshia-lián kah thôo-phè-á.
Thài-khong-jîn iōng pī-iōng tē-tôo, giap-á, kah phú-sik ê tiān-hué-pòo kā thôo-phè-á póo--khí-lâi, si̍t-tsāi sī tsin khiáu ê tsò-huat.



## [English] Lunar Dust and Duct Tape

[Why is the Moon so dusty?][Why is the Moon so dusty?]
On Earth, rocks are weathered by wind and water, creating soil and sand. On the Moon, the long history of micrometeorite bombardment has blasted away at the rocky surface creating a layer of powdery [lunar soil or regolith].
For the Apollo astronauts and their equipment, the pervasive, fine, [gritty dust was definitely a problem][gritty dust was definitely a problem].
On the lunar surface in [December 1972, Apollo 17][December 1972, Apollo 17] astronauts Harrison Schmitt and Eugene Cernan needed to [repair one of their rover's fenders][repair one of their rover's fenders] in an effort to keep the [rooster tails of dust][rooster tails of dust] away from themselves and their gear.
This picture reveals the wheel and fender of their dust covered rover along with the ingenious application of spare maps, clamps, and a grey strip of "duct tape".


## 詞彙學習（台語漢字/POJ/KIP/華語漢字/English）

- 【電火布】tiān-hóe-pò͘/tiān-hué-pòo/電線膠帶/duct tape
- 【風化作用】hong-hòa chok-iōng/hong-huà tsok-iōng/風化作用/weathering
- 【微隕石】bî-ún-se̍k/bî-ún-si̍k/微隕石/micrometeorite
- 【砲擊】phàu-kek/phàu-kik/砲擊/bombardment
- 【表岩屑仔】piáu-giâm-sap-á/piáu-giâm-sap-á/表岩屑/regolith
- 【阿波羅太空人】A-pho-lô thài-khong-jîn/A-pho-lô thài-khong-jîn/阿波羅太空人/the Apollo astronauts
- 【探測車】thàm-chhek-chhia/thàm-tshek-tshia/探測車/rover
- 【塗帕仔】thô͘-phè-á/thôo-phè-á/擋泥板/fender
- 【狗齒仔】káu-khí-á/káu-khí-á/齒輪/gear
- 【備用地圖】pī-iōng tē-tô͘/pī-iōng tē-tôo/備用地圖/spare maps
- 【鋏仔】giap-á/liû-hông/夾子/clamps
- 【殕色】phú-sek/phú-sik/灰色/grey


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Why is the Moon so dusty?]:https://www.nasa.gov/sites/default/files/thumbnails/image/lunar_outpost_3a.jpg
[lunar soil or regolith]:https://en.wikipedia.org/wiki/Lunar_soil
[gritty dust was definitely a problem]:https://www.nasa.gov/directorates/spacetech/spinoff/Measuring_Moon_Dust_to_Fight_Air_Pollution
[December 1972, Apollo 17]:https://apod.nasa.gov/apod/ap030111.html
[repair one of their rover's fenders]:http://www.hq.nasa.gov/office/pao/History/alsj/a17/a17.eva2prep.html
[rooster tails of dust]:https://www.nasa.gov/sites/default/files/images/183731main_image_feature_881_ys_full.jpg

---
title: Tī Uluru 天頂 ê 爍爁 kah 獵戶座
date: 2021-05-11
publishdate: 2021-05-11T12:00:00+0800
tags: [聯合國世界遺址, 爍爁, 獵戶座]
hero: https://apod.nasa.gov/apod/fap/image/2105/UluruOrion_Liu_5000.jpg
summary: Tī Uluru 後壁是發生啥物代誌咧？Uluru 是聯合國世界遺址，是 tī 澳洲中部足特別 ê 山。

categories: [podcast]
vocals: [Tsai-Wen Lin]
---

{{% apod %}}

- 原始文章：[Lightning and Orion Beyond Uluru](https://apod.nasa.gov/apod/ap210511.html)
- 影像來源 kah 版權：[Park Liu](mailto:parkliuau@gmail.com)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckqf607y0cia50855pudflrk2" >}}

## [漢羅] Tī Uluru 天頂 ê 爍爁 kah 獵戶座

Tī Uluru 後壁是發生啥物代誌咧？
[Uluru][Uluru 1] 是 [聯合國世界遺址][United Nations World Heritage Site]，是 tī [澳洲][Australia] 中部足特別 ê 山。
伊有 350 公尺懸，是 tī 平地雄雄生出來 ê。
Uluru ê 成份是 [沙岩][sandstone]。
伊是 tī 過去 3 億年 ê 時間內底，較軟 ê 岩石去予侵蝕 ê 時陣 [沓沓仔形成 ê][slowly formed]。
這張影像 ê 背景是 tī 5 月中翕 ê，看會著一陣雷公雨。
Tī [Uluru][Uluru 2] kah [雷公雨][thunderstorm] 後斗閣較遠彼搭，是 [天星滿滿是 ê 夜空][star-filled sky]，閣看會著明顯 ê 獵戶座。
[Uluru][Uluru 3] 區 [自 22,000 年前][over 22,000] [to̍h 有人蹛矣][home to humans]！
[遐][Local] ê [原住民][indigenous people] 長久以來攏認為，這个 [現代星座獵戶座][modern constellation of Orion] ê [恆星][stars] 若是出現 tī 夜空，彼个有 [爍爁風暴][lightning storm] ê [熱天][hot season] to̍h 隨欲來矣。



## [POJ] Tī Uluru thiⁿ-téng ê sih-nà kah La̍h-hō͘-chō

Tī Uluru āu-piah sī hoat-seng siáⁿ-mih tāi-chì leh?
Uluru sī Liân-ha̍p-kok Sè-kài-ûi-chí, sī tī Ò-chiu tiong-pō͘ chiok te̍k-pia̍t ê soaⁿ.
I ū saⁿ-pah-gō͘-cha̍p kong-chhioh koân, sī tī pêⁿ-tē hiông-hiông seng--chhut-lâi-ê.
Uluru ê sêng-hūn sī soa-giâm.
I sī tī kòe-khì saⁿ-ek nî ê sî-kan lāi-té, khah nńg ê giâm-chio̍h khì hō͘ chhim-sit ê sî-chūn tau̍h-tau̍h-á hêng-sêng ê.
Chit-thiuⁿ iáⁿ-siōng ê pōe-kéng sī tī gō͘ goe̍h tiong hip--ê, khòaⁿ-ē-tio̍h chi̍t-chūn lûi-kong-hō͘.
Tī Uluru kah lûi-kong-hō͘ āu-táu koh khah hn̄g hit-tah, sī thiⁿ-chhiⁿ boán-boán sī ê iā-khong, koh khòaⁿ-ē-tio̍h bêng-hián ê La̍h-hō͘-chō.
Uluru khu chū nn̄g-bān-nn̄g-chheng nî-chêng to̍h ū-lâng tòa--ah!
Hia ê goân-chū-bîn tn̂g-kú-í-lâi lóng jīn-ûi, chit-ê hiān-tāi seng-chō La̍h-hō͘-chō ê hêng-chhiⁿ nā-sī chhut-hiān tī iā-khong, hit-ê ū sih-nà hong-pō ê joa̍h-thiⁿ to̍h sûi beh lâi--ah.


## [KIP] Tī Uluru thinn-tíng ê sih-nà kah La̍h-hōo-tsō

Tī Uluru āu-piah sī huat-sing siánn-mih tāi-tsì leh?
Uluru sī Liân-ha̍p-kok Sè-kài-uî-tsí, sī tī Ò-tsiu tiong-pōo tsiok ti̍k-pia̍t ê suann.
I ū sann-pah-gōo-tsa̍p kong-tshioh kuân, sī tī pênn-tē hiông-hiông sing--tshut-lâi-ê.
Uluru ê sîng-hūn sī sua-giâm.
I sī tī kuè-khì sann-ik nî ê sî-kan lāi-té, khah nńg ê giâm-tsio̍h khì hōo tshim-sit ê sî-tsūn ta̍uh-ta̍uh-á hîng-sîng ê.
Tsit-thiunn iánn-siōng ê puē-kíng sī tī gōo gue̍h tiong hip--ê, khuànn-ē-tio̍h tsi̍t-tsūn luî-kong-hōo.
Tī Uluru kah luî-kong-hōo āu-táu koh khah hn̄g hit-tah, sī thinn-tshinn buán-buán sī ê iā-khong, koh khuànn-ē-tio̍h bîng-hián ê La̍h-hōo-tsō.
Uluru khu tsū nn̄g-bān-nn̄g-tshing nî-tsîng to̍h ū-lâng tuà--ah!
Hia ê guân-tsū-bîn tn̂g-kú-í-lâi lóng jīn-uî, tsit-ê hiān-tāi sing-tsō La̍h-hōo-tsō ê hîng-tshinn nā-sī tshut-hiān tī iā-khong, hit-ê ū sih-nà hong-pō ê jua̍h-thinn to̍h suî beh lâi--ah.

## [English] Lightning and Orion Beyond Uluru

What's happening behind Uluru? A [United Nations World Heritage Site][United Nations World Heritage Site], [Uluru][Uluru 1] is an extraordinary 350-meter high mountain in central [Australia][Australia] that rises sharply from nearly flat surroundings. Composed of [sandstone][sandstone], Uluru has [slowly formed][slowly formed] over the past 300 million years as softer rock eroded away. In the background of the featured image taken in mid-May, a raging thunderstorm is visible. Far behind both [Uluru][Uluru 2] and the [thunderstorm][thunderstorm] is a [star-filled sky][star-filled sky] highlighted by the constellation of Orion. The [Uluru][Uluru 3] region has been a [home to humans][home to humans] for [over 22,000][over 22,000] years. [Local][Local] [indigenous people][indigenous people] have long noted that when the [stars][stars] that compose the [modern constellation of Orion][modern constellation of Orion] first appear in the night sky, a [hot season][hot season] involving [lightning storm][lightning storm]s will soon be arriving.

## 詞彙學習（台語漢字/POJ/KIP/華語漢字/English）

- 【爍爁】sih-nah/sih-nah/閃電/lightning
- 【獵戶座】La̍h-hō͘-chō/La̍h-hōo-tsō/獵戶座/Orion
- 【聯合國世界遺址】Liân-ha̍p-kok Sè-kài-ûi-chí/Liân-ha̍p-kok Sè-kài-uî-tsí/聯合國世界遺址/United Nations World Heritage Site
- 【沙岩】soa-giâm/sua-giâm/沙岩/sandstone
- 【侵蝕】chhim-sit/tshim-sit/侵蝕/erode
- 【雷公雨】lûi-kong-hō͘/lûi-kong-hōo/雷雨/thunderstorm
- 【風暴】hong-pō/hong-pō/風暴/storm
- 【原住民】goân-chū-bîn/guân-tsū-bîn/原住民/indigenous people


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[United Nations World Heritage Site]:https://whc.unesco.org/en/list/
[Uluru 1]:https://en.wikipedia.org/wiki/Uluru
[Australia]:https://en.wikipedia.org/wiki/Australia
[sandstone]:https://en.wikipedia.org/wiki/Arkose
[slowly formed]:https://parksaustralia.gov.au/uluru/discover/nature/geology/
[Uluru 2]:https://youtu.be/xUADPqYbnvI
[thunderstorm]:https://www.nasa.gov/vision/earth/environment/30oct_lightning.html
[star-filled sky]:https://apod.nasa.gov/apod/ap191015.html
[Uluru 3]:https://apod.nasa.gov/apod/ap150730.html
[home to humans]:https://ulurutoursaustralia.com.au/blog/the-significance-of-uluru-to-australian-indigenous-culture/
[over 22,000]:https://northernterritory.com/uluru-and-surrounds/destinations/kata-tjuta-the-olgas
[Local]:https://parksaustralia.gov.au/uluru/discover/history/mutitjulu-community/
[indigenous people]:https://www.aihw.gov.au/reports/australias-welfare/profile-of-indigenous-australians
[stars]:https://www.nasa.gov/subject/6892/stars/
[modern constellation of Orion]:https://www.wired.com/2011/03/meet-the-constellations-orion/
[hot season]:https://en.wikipedia.org/wiki/Indigenous_Australian_seasons
[lightning storm]:https://apod.nasa.gov/apod/ap170716.html

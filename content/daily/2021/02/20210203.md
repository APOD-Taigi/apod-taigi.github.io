---
title: Tī 月球揣著 ê：可能 sī 地球上老 ê 石頭
date: 2021-02-03
tags: [太空人, 石坑, 定年, 彗星, 小行星, 太陽系]
hero: https://www.youtube.com/watch?v=V0UBZh6Hf-s
summary: 地球上老 ê 石頭，敢是 tī 月球面頂揣著 ê？這真有可能！這个故事 to̍h 愛 ùi 月球任務阿波羅 14 號講起。
aliases:
  - /2021/02/20210203.html
categories: [podcast]
vocals: [高小糕 GaoXiaoGao]
---

{{% apod %}}

- 原始文章：[Found on the Moon: Candidate for Oldest Known Earth Rock](https://apod.nasa.gov/apod/ap210203.html)
- 影像來源：[NASA](https://www.nasa.gov/), [Astromaterials 3D](https://ares.jsc.nasa.gov/astromaterials3d/), [Erika Blumenfeld et al.](https://ares.jsc.nasa.gov/astromaterials3d/project-team.htm)
- 台文翻譯：[An-Li Tsai](mailto:thianbun.taigi@gmail.com) ([NCU](https://www.astro.ncu.edu.tw))

{{< podcast "ckmbzy43qrori0810efum96tv" >}}

## [漢羅] Tī 月球揣著 ê：可能 sī 地球上老 ê 石頭

地球上老 ê 石頭，敢是 tī 月球面頂揣著 ê？這真有可能！這个故事 to̍h 愛 ùi 月球任務 [阿波羅 14 號](https://www.nasa.gov/mission_pages/apollo/apollo-14) 講起。太空人 [Alan Shepard](https://www.nasa.gov/sites/default/files/atoms/files/shepard_alan.pdf) tī [Cone 石坑](https://en.wikipedia.org/wiki/Cone_(crater)) 揣著一粒大石頭，月球標本 14321 號。提轉來地球分析了後，煞發現伊面頂有一片，kah 其他月球揣著 ê 石頭比起來，[閣較成](https://i.pinimg.com/originals/11/12/e1/1112e1c4d14fe99f59c4918658ce91d9.jpg) 地球 ê 石頭。閣較予人掣一趒 ê 是，[這片](https://solarsystem.nasa.gov/system/internal_resources/details/original/3348_Lunar_sample.png) 最近予人定年 ê 結果，kā 測量 ê 精差 mā 算入去了後，知影伊已經有 [四百萬](https://apod.nasa.gov/apod/ap140805.html) 年 ê 年歲矣！比 tī [地球揣著 ê 其他石頭](https://en.wikipedia.org/wiki/Oldest_dated_rocks) [閣較老](https://solarsystem.nasa.gov/news/820/earths-oldest-rock-found-on-the-moon/)。目前上主要 ê 假設是講，一粒 tī 古早時代 ê 彗星抑是 [小行星去挵著地球](https://youtu.be/bU1QPtOZQZU) ê 時陣，kā 噴出來 ê 石頭擲入去太陽系內底。有一寡石頭 to̍h 落 lŏe [月球](https://apod.nasa.gov/apod/ap160201.html)，kā 月球 ê 塗 kah 石頭趁燒 ê 時陣，熔做一球。冷卻了後，才閣碎去。[這个影片](https://youtu.be/xWwDeut_HBE) sī 月球標本 [14321 號](https://en.wikipedia.org/wiki/Big_Bertha_(lunar_sample)) ê 內部 [X 光](https://science.nasa.gov/ems/11_xrays) 掃描。看會著幾若 ê 部份有無仝款 ê 化學反應。[月球 ê 石頭](https://curator.jsc.nasa.gov/lunar/index.cfm) 會當 [予咱知影](https://www.nasa.gov/image-feature/nasa-lends-moon-rock-for-oval-office-display/) [月球](https://solarsystem.nasa.gov/moons/earths-moon/in-depth/)、地球、kah [太陽系早期](https://solarsystem.nasa.gov/solar-system/our-solar-system/in-depth/#otp_formation) 閣較完整 ê 歷史。這禮拜五（2月初 5）to̍h 是 [阿波羅 14 號](https://www.nasa.gov/mission_pages/apollo/missions/apollo14.html) [登陸月球](https://youtu.be/oZZe-xXx9_o?t=689) ê [五十週年](https://www.nasa.gov/feature/50-years-ago-two-months-until-apollo-14) 矣！

## [POJ] Tī goe̍h-kiû chhōe-tio̍h ê: Khó-lêng sī tē-kiû siōng lāu ê chio̍h-thâu

Tē-kiû siōng-lâu ê chio̍h-thâu, kám-sī tī goe̍h-kiû bīn-téng chhōe-tio̍h-ê? Che chin ū khó-lêng! Chit-ê kò͘-sū to̍h ài ùi goe̍h-kiû jīm-bū A-pho-lô cha̍p-sì hō͘ kóng-khí. Thài-khong-jîn Alan Shepard tī Cone chio̍h-kheⁿ chhōe-tio̍h chi̍t-lia̍p tōa-chio̍h-thâu, goe̍h-kiû phiau-pún it-sù-sam-jī-it hō͘. The̍h-tńg-lâi tē-kiû hun-sek liáu-āu, soah hoat-hiān i bīn-téng ū chi̍t-phìⁿ, kah kî-tha goe̍h-kiû chhōe-tio̍h ê chio̍h-thâu pí--khí-lâi, koh-khah sêng tē-kiû ê chio̍h-thâu. Koh-khah hō͘-lâng chhoah-chi̍t-tiô ê sī, chi̍t-phìⁿ chòe-kūn hō͘-lâng tēng-liân ê kiat-kó, kā chhek-liông ê cheng-chhái mā sǹg--ji̍p-khì liáu-āu, chai-iáⁿ i í-keng ū sì-pah-bān nî ê nî-hòe ah! Pì tī tē-kiû chhōe-tio̍h ê kî-tha chio̍h-thâu koh-khah lāu. Bo̍k-chêng siōng chú-iàu ê ká-siat sī-kóng, chi̍t-lia̍p tī kó͘-chá sî-tāi ê hūi-chhiⁿ ia̍h-sī sió-kiâⁿ-chhiⁿ khì lòng-tio̍h tē-kiû ê sî-chūn, kā phùn--chhut-lâi ê chio̍h-thâu tàn-ji̍p-khì Thài-iông-hē lāi-té. Ū chi̍t-kóa chio̍h-thâu to̍h la̍k-lŏe goe̍h-kiû, kā goe̍h-kiû ê thô͘ kah chio̍h-thâu thàn-sio ê sî-chūn, iûⁿ-chòe chi̍t-kiû. Léng-khiok liáu-āu, chiah-koh chhùi--khì. Chit-ê iáⁿ-phìⁿ sī goe̍h-kiû phiau-pún it-sù-sam-jī-it hō͘ ê lōe-pō͘ X-kng sàu-biâu. Khòaⁿ-ē-tio̍h kúi-ā-ê pō͘-hūn ū bô-kâng-khoán ê hòa-ha̍k hoán-èng. Goe̍h-kiû ê chio̍h-thâu ē-tàng hō͘-lân chai-iáⁿ goe̍h-kiû, tē-kiû, kah Thài-iông-hē chá-kî khoh-kah oân-chéng ê le̍k-sú. Chi̍t-lé-pài-gō͘ (jī goe̍h chhōe gō͘) to̍h sī A-pho-lô cha̍p-sì hō͘ teng-lio̍k goe̍h-kiû ê gō͘-cha̍p chiu-nî ah!

## [KIP] Tī gue̍h-kiû tshuē-tio̍h ê: Khó-lîng sī tē-kiû siōng lāu ê tsio̍h-thâu

Tē-kiû siōng-lâu ê tsio̍h-thâu, kám-sī tī gue̍h-kiû bīn-tíng tshuē-tio̍h-ê? Tse tsin ū khó-lîng! Tsit-ê kòo-sū to̍h ài uì gue̍h-kîu jīm-bū A-pho-lô tsa̍p-sì hōo kóng-khí. Thài-khong-jîn Alan Shepard tī Cone tsio̍h-khenn tshuē-tio̍h tsi̍t-lia̍p tuā-tsio̍h-thâu, gue̍h-kîu phiau-pún it-sù-sam-jī-it hōo. The̍h-tńg-lâi tē-kîu hun-sik liáu-āu, suah huat-hiān i bīn-tíng ū tsi̍t-phìnn, kah kî-tha gue̍h-kîu tshuē-tio̍h ê tsio̍h-thâu pí--khí-lâi, koh-khah sîng tē-kîu ê tsio̍h-thâu. Koh-khah hōo-lâng tshuah-tsi̍t-tiô ê sī, tsi̍t-phìnn tsuè-kūn hōo-lâng tīng-liân ê kiat-kó, kā tshik-liông ê tsing-tshái mā sǹg--ji̍p-khì liáu-āu, tsai-iánn i í-king ū sì-pah-bān nî ê nî-huè ah! Pì tī tē-kîu tshuē-tio̍h ê kî-tha tsio̍h-thâu koh-khah lāu. Bo̍k-tsîng siōng tsú-iàu ê ká-siat sī-kóng, tsi̍t-lia̍p tī kóo-tsá sî-tāi ê huī-tshinn ia̍h-sī sió-kiânn-tshinn khì lòng-tio̍h tē-kîu ê sî-tsūn, kā phùn--tshut-lâi ê tsio̍h-thâu tàn-ji̍p-khì Thài-iông-hē lāi-té. Ū tsi̍t-kuá tsio̍h-thâu to̍h la̍k-luĕ gue̍h-kîu, kā gue̍h-kîu ê thôo kah tsio̍h-thâu thàn-sio ê sî-tsūn, îunn-tsuè tsi̍t-kîu. Líng-khiok liáu-āu, tsiah-koh tshuì--khì. Tsit-ê iánn-phìnn sī gue̍h-kîu phiau-pún it-sù-sam-jī-it hōo ê luē-pōo X-kng sàu-biâu. Khuànn-ē-tio̍h kuí-ā-ê pōo-hūn ū bô-kâng-khuán ê huà-ha̍k huán-ìng. Gue̍h-kîu ê tsio̍h-thâu ē-tàng hōo-lân tsai-iánn gue̍h-kîu, tē-kîu, kah Thài-iông-hē tsá-kî khoh-kah uân-tsíng ê li̍k-sú. Tsi̍t-lé-pài-gōo (jī gue̍h tshuē gōo) to̍h sī A-pho-lô tsa̍p-sì hōo ting-lio̍k gue̍h-kîu ê gōo-tsa̍p tsiu-nî ah!

## [English] Found on the Moon: Candidate for Oldest Known Earth Rock 

Was the oldest known rock on Earth found on the Moon?Quite possibly. The story opens with the [Apollo 14](https://www.nasa.gov/mission_pages/apollo/apollo-14) lunar mission.Lunar sample [14321](https://ares.jsc.nasa.gov/astromaterials3d/sample-details.htm?sample=14321-1404) , a large rock found in [Cone crater](https://en.wikipedia.org/wiki/Cone_(crater)) by astronaut [Alan Shepard](https://www.nasa.gov/sites/default/files/atoms/files/shepard_alan.pdf) , when analyzed back on Earth, was found to have a fragment that was a much [better match](https://i.pinimg.com/originals/11/12/e1/1112e1c4d14fe99f59c4918658ce91d9.jpg) to Earth rocks than other Moon rocks. Even more surprising, [that rock section](https://solarsystem.nasa.gov/system/internal_resources/details/original/3348_Lunar_sample.png) has recently been dated back [4 billion](https://apod.nasa.gov/apod/ap140805.html) years, [making it older](https://solarsystem.nasa.gov/news/820/earths-oldest-rock-found-on-the-moon/) , to within measurement error, than [any rock ever found on Earth](https://en.wikipedia.org/wiki/Oldest_dated_rocks) . A leading hypothesis now holds that an ancient comet or [asteroid impact](https://youtu.be/bU1QPtOZQZU) launched Earth rocks into the Solar System, some of which fell back to [the Moon](https://apod.nasa.gov/apod/ap160201.html) , became mixed with heated lunar soil and other rocks, cooled, and re-fragmented. [The video](https://youtu.be/xWwDeut_HBE) features an internal [X-ray](https://science.nasa.gov/ems/11_xrays) scan of [14321](https://en.wikipedia.org/wiki/Big_Bertha_(lunar_sample)) showing multiple sections with markedly different chemistries. [Moon rocks](https://curator.jsc.nasa.gov/lunar/index.cfm) will continue to be [studied](https://www.nasa.gov/image-feature/nasa-lends-moon-rock-for-oval-office-display/) to learn a more complete history of the [Moon](https://solarsystem.nasa.gov/moons/earths-moon/in-depth/) , the Earth, and the [early Solar System](https://solarsystem.nasa.gov/solar-system/our-solar-system/in-depth/#otp_formation) . Friday marks the [50th Anniversary](https://www.nasa.gov/feature/50-years-ago-two-months-until-apollo-14) of the [Apollo 14](https://www.nasa.gov/mission_pages/apollo/missions/apollo14.html) [landing on the Moon](https://youtu.be/oZZe-xXx9_o?t=689) .

## 詞彙學習（台語漢字/POJ/KIP/華語漢字/English）

- 【阿波羅 14 號月球任務】A-pho-lô cha̍p-sì hō͘ goe̍h-kiû jīm-bū/A-pho-lô tsa̍p-sì hōo gue̍h-kiû jīm-bū/阿波羅 14 號月球任務/Apollo 14 lunar mission
- 【太空人】thài-khong-jîn/thài-khong-jîn/太空人/astronaut
- 【石坑】chio̍h-kheⁿ/tsio̍h-khenn/石坑/crater
- 【定年】tēng-liân/tīng-liân/定年/date
- 【彗星】hūi-chhiⁿ/huī-tshinn/彗星/comet
- 【小行星】sió-kiâⁿ-chhiⁿ/sió-kiânn-tshinn/小行星/asteroid
- 【太陽系】Thài-iông-hē/Thài-iông-hē/太陽系/Solar system

{{% /apod %}}

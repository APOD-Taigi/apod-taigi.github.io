---
title: 太陽光柱 kah 頂切線弧
date: 2021-02-17
tags: [太陽光柱, 頂切線弧, 六角盤仔形冰, 六角柱仔形冰]
hero: https://apod.nasa.gov/apod/image/2102/SunPillar_Cohea_960.jpg
summary: 這毋是一个一般 ê 太陽光柱。兩禮拜前 ê 一工，tī 美國 Rhode Island 洲 Providence 城，有一个 kha-mé-lah sàng tī 日頭 peh 起來了後，ùi 伊 ê 窗仔看出去，煞突然掣一趒！
aliases:
  - /2021/02/20210217.html
categories: [podcast]
vocals: [阿錕]
---

{{% apod %}}

- 原始文章：[Sun Pillar with Upper Tangent Arc](https://apod.nasa.gov/apod/ap210217.html)
- 影像來源 kah 版權：[Mike Cohea](https://www.mikecohea.com/about)
- 台文翻譯：[An-Li Tsai](mailto:thianbun.taigi@gmail.com) ([NCU](https://www.astro.ncu.edu.tw))
- 新消息：[NASA 毅力號新聞報導](https://mars.nasa.gov/mars2020/timeline/landing/watch-online/)

{{< podcast "ckmkmp4kv1uhd0897jfnjg2z4" >}}

## [漢羅] 太陽光柱 kah 頂切線弧

這毋是一个一般 ê 太陽光柱。兩禮拜前 ê 一工，tī [美國](https://www.cia.gov/the-world-factbook/countries/united-states/) [Rhode Island 洲](https://en.wikipedia.org/wiki/Rhode_Island) [Providence 城](https://youtu.be/zJ-g6DpBsAs)，有一个 kha-mé-lah sàng tī 日頭 peh 起來了後，ùi 伊 ê 窗仔看出去，煞突然掣一趒！這个予人驚甲戇去 ê 景色是 [太陽光柱](https://apod.nasa.gov/apod/ap180606.html) 產生 ê，面頂 to̍h 親像 kā [葵扇展開](https://catsherdyou.com/wp-content/uploads/2016/05/cat_fan_working_sm.jpg) 按呢。太陽光柱是 ùi [太陽](https://solarsystem.nasa.gov/solar-system/sun/overview/) 發出來 ê，實在是真罕得看著。咱知影伊是太陽光 [反射](https://apod.nasa.gov/apod/ap191227.html) ùi [地球大氣層](https://spaceplace.nasa.gov/atmosphere/en/) 落落來、leh 振動 ê [六角盤仔](https://www.atoptics.co.uk/halo/platpill.htm) [形](https://www.atoptics.co.uk/halo/platpill.htm) [冰](https://www.atoptics.co.uk/halo/platpill.htm) 造成 ê。另外一方面，咱嘛知影頂 [切線弧](https://www.atoptics.co.uk/halo/colsolat.htm) 是太陽光屈折落落來 ê [六角柱仔](https://www.atoptics.co.uk/halo/colpill.htm) [形](https://www.atoptics.co.uk/halo/colpill.htm) [冰](https://www.atoptics.co.uk/halo/colpill.htm) 造成 ê。去拄著 [太陽光柱](https://apod.nasa.gov/apod/ap060205.html) kah [頂切線弧](https://en.wikipedia.org/wiki/Upper_and_lower_tangent_arcs) 相連 ê 景色實在是足無簡單 ê。拄開始 ê 時有做一寡仔分析，看到底是發生啥物代誌。一个主流 ê 理論是講，[太陽光柱](https://www.atoptics.co.uk/halo/pillar.htm) 嘛會 tī 落落來 ê 柱仔冰內底，用足複雜 kah 特殊 ê 方式製造出來。是講，無講你袂相信，這款 [真罕得看著 ê 現象](https://apod.nasa.gov/apod/ap200224.html)，竟然有法度閣看著一擺。這是因為 kha-mé-lah sàng 反應緊，kha-mé-lah to̍h 囥佇伊 [手機仔](https://en.wikipedia.org/wiki/Camera_phone#/media/File:Sharp_J-SH04_CP+_2011.jpg) 邊仔，才翕著 ê。

## [POJ] Thài-iông kng-thiāu kah téng-chhiat-sòaⁿ-hô͘

Che m̄-sī chi̍t-ê it-poaⁿ ê thài-iông kng-thiāu. Nn̄g-lé-pài chêng ê chi̍t-kang, tī Bí-kok Rhode Island chiu Providence siâⁿ, ū chi̍t-ê kha-mé-lah sàng tī ji̍t-thâu peh--khí-lâi liáu-āu, ùi i ê thang-á khòaⁿ--chhut-khì, soah thu̍t-jiân chhoah-chi̍t-tiô! Chit-ê hō͘ lâng kiaⁿ kah gōng--khì ê kéng-sek sī thài-iông kng-thiāu sán-seng ê, bīn-téng to̍h chhin-chhiūⁿ kā khôe-sìⁿ thián-khui án-ne. Thài-iông kng-thiāu sī ùi thài-iông hoat--chhut-lâi ê, si̍t-chāi sī chin hán-tek khòaⁿ-tio̍h. Lán chai-iáⁿ i sī thài-iông-kng hoat-siā ùi tē-kiû tōa-khì-chân lak-lo̍h-lâi, leh tín-tōng ê la̍k-kak-pôaⁿ-á-hêng-peng chō-sêng ê. Lēng-gōa chi̍t-hong-bīn, lán mā chai-iáⁿ téng-chhiat-sòaⁿ-hô͘ sī thài-iông-kng khut-chiat lak-lo̍h-lâi ê la̍k-kak-thiāu-á-hêng-peng chō-sêng ê. Khì tú-tio̍h thài-iông kng-thiāu kah téng-chhiat-sòaⁿ-hô͘ sio-liân ê kéng-sek si̍t-chāi sī chiok bô kán-tan ê. Tú khai-sí ê sî-chūn ū chò chi̍t-kóa-á hun-sek, khòaⁿ tàu-té sī hoat-seng siáⁿ-mih tāi-chì. Chi̍t-ê chú-liû ê lí-lūn sī kóng, thài-iông kng-thiāu mā ē tī lak--lo̍h-lâi ê thiāu-á-peng lāi-té, iōng chiok ho̍k-cha̍p kah te̍k-sû ê hong-sek chè-chō chhut-lâi. Sī-kóng, bô kóng lí bōe siong-sìn, chit-khoán chin hán-tek khòaⁿ--tio̍h ê hiān-siōng, kèng-jiân ū-hoat-tō͘ koh khòaⁿ-tio̍h chi̍t-pái. Che sī in-ūi kha-mé-lah sàng hoán-èng kīn, kha-mé-lah to̍h khǹg tī i chhiú-ki-á piⁿ-á, chiah hip--tio̍h ê.

## [KIP] Thài-iông kng-thiāu kah tíng-tshiat-suànn-hôo

Tse m̄-sī tsi̍t-ê it-puann ê thài-iông kng-thiāu. Nn̄g-lé-pài tsîng ê tsi̍t-kang, tī Bí-kok Rhode Island tsiu Providence siânn, ū tsi̍t-ê kha-mé-lah sàng tī ji̍t-thâu peh--khí-lâi liáu-āu, uì i ê thang-á khuànn--tshut-khì, suah thu̍t-jiân tshuah-tsi̍t-tiô! Tsit-ê hōo lâng kiann kah gōng--khì ê kíng-sik sī thài-iông kng-thiāu sán-sing ê, bīn-tíng to̍h tshin-tshiūnn kā khuê-sìnn thián-khui án-ne. Thài-iông kng-thiāu sī uì thài-iông huat--tshut-lâi ê, si̍t-tsāi sī tsin hán-tik khuànn-tio̍h. Lán tsai-iánn i sī thài-iông-kng huat-siā uì tē-kiû tuā-khì-tsân lak-lo̍h-lâi, leh tín-tōng ê la̍k-kak-puânn-á-hîng-ping tsō-sîng ê. Līng-guā tsi̍t-hong-bīn, lán mā tsai-iánn tíng-tshiat-suànn-hôo sī thài-iông-kng khut-tsiat lak-lo̍h-lâi ê la̍k-kak-thiāu-á-hîng-ping tsō-sîng ê. Khì tú-tio̍h thài-iông kng-thiāu kah tíng-tshiat-suànn-hôo sio-liân ê kíng-sik si̍t-tsāi sī tsiok bô kán-tan ê. Tú khai-sí ê sî-tsūn ū tsò tsi̍t-kuá-á hun-sik, khuànn tàu-té sī huat-sing siánn-mih tāi-tsì. Tsi̍t-ê tsú-liû ê lí-lūn sī kóng, thài-iông kng-thiāu mā ē tī lak--lo̍h-lâi ê thiāu-á-ping lāi-té, iōng tsiok ho̍k-tsa̍p kah ti̍k-sû ê hong-sik tsè-tsō tshut-lâi. Sī-kóng, bô kóng lí buē siong-sìn, tsit-khuán tsin hán-tik khuànn--tio̍h ê hiān-siōng, kìng-jiân ū-huat-tōo koh khuànn-tio̍h tsi̍t-pái. Tse sī in-uī kha-mé-lah sàng huán-ìng kīn, kha-mé-lah to̍h khǹg tī i tshiú-ki-á pinn-á, tsiah hip--tio̍h ê.

## [English] Sun Pillar with Upper Tangent Arc 

This was not a typical sun pillar. Just after sunrise two weeks ago in [Providence](https://youtu.be/zJ-g6DpBsAs) , [Rhode Island](https://en.wikipedia.org/wiki/Rhode_Island) , [USA](https://www.cia.gov/the-world-factbook/countries/united-states/) , a photographer, looking out his window, was suddenly awestruck.The astonishment was caused by a [sun pillar](https://apod.nasa.gov/apod/ap180606.html) that [fanned out](https://catsherdyou.com/wp-content/uploads/2016/05/cat_fan_working_sm.jpg) at the top. Sun pillars, singular columns of light going up from [the Sun](https://solarsystem.nasa.gov/solar-system/sun/overview/) , are themselves rare to see, and are known to be caused by sunlight [reflecting](https://apod.nasa.gov/apod/ap191227.html) from wobbling, [hexagon-shaped ice-disks](https://www.atoptics.co.uk/halo/platpill.htm) falling through [Earth's atmosphere](https://spaceplace.nasa.gov/atmosphere/en/) . Separately, upper [tangent arcs](https://www.atoptics.co.uk/halo/colsolat.htm) are known to be caused by sunlight refracting through falling [hexagon-shaped ice-tubes](https://www.atoptics.co.uk/halo/colpill.htm) .Finding a [sun pillar](https://apod.nasa.gov/apod/ap060205.html) connected to an [upper tangent arc](https://en.wikipedia.org/wiki/Upper_and_lower_tangent_arcs) is extraordinary, and, initially, took some analysis to figure out what was going on.A leading theory is that this [sun pillar](https://www.atoptics.co.uk/halo/pillar.htm) was also created, in a complex and unusual way, by falling ice tubes. Few might believe that such a [rare phenomenon](https://apod.nasa.gov/apod/ap200224.html) was seen again if it wasn't for the quick thinking of the photographer -- and the camera on his nearby [smartphone](https://en.wikipedia.org/wiki/Camera_phone#/media/File:Sharp_J-SH04_CP+_2011.jpg) .

## 詞彙學習（漢羅/POJ/KIP/華文/English）

- 【太陽光柱】thài-iông kng-thiāu/thài-iông kng-thiāu/太陽光柱/sun pillar
- 【頂切線弧】téng-chhiat-sòaⁿ-hô͘/tíng-tshiat-suànn-hôo/上切線弧/upper tangent arc
- 【六角盤仔形冰】la̍k-kak-pôaⁿ-á-hêng-peng/la̍k-kak-puânn-á-hîng-ping/六角形冰盤/hexagon-shaped ice-disk
- 【六角柱仔形冰】la̍k-kak-thiāu-á-hêng-peng/la̍k-kak-thiāu-á-hîng-ping/六角形冰柱/hexagon-shaped ice-tube

{{% /apod %}}

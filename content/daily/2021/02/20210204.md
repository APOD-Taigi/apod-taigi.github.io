---
title: 阿波羅 14 號：Ùi Antares 看著 ê 景色
date: 2021-02-04
tags: [登月小艇, 登陸, 太空人, 拼接圖, 地平線, 手扞仔, 標槍]
hero: https://apod.nasa.gov/apod/image/2102/a14pan9335-43emj_900.jpg
summary: 五十年前 ê 這禮拜五（2 月初 5），阿波羅 14 號 ê 登月小艇 Antares 登陸月球。
aliases:
  - /2021/02/20210204.html
categories: [podcast]
vocals: [高小糕 GaoXiaoGao]
---

{{% apod %}}

- 原始文章：[Apollo 14: A View from Antares](https://apod.nasa.gov/apod/ap210204.html)
- 影像提供：Edgar Mitchell,[Apollo 14](https://www.hq.nasa.gov/office/pao/History/alsj/a14/a14.crew.html), [NASA](https://www.nasa.gov/); Mosaic -[Eric M. Jones](https://www.hq.nasa.gov/alsj/)
- 台文翻譯：[An-Li Tsai](mailto:thianbun.taigi@gmail.com) ([NCU](https://www.astro.ncu.edu.tw))

{{< podcast "ckmc042v7rq8z0810pfg5a26y" >}}

## [漢羅] 阿波羅 14 號：Ùi Antares 看著 ê 景色

[五十年前](https://www.nasa.gov/centers/marshall/history/index.html) ê 這禮拜五（2 月初 5），阿波羅 14 號 ê 登月小艇 Antares 登陸月球。Tī 欲結束 ê 時陣，太空人 [Ed Mitchell](http://history.nasa.gov/alsj/a14/A14Mitchell-FlownSuit.html) ùi 窗仔 tùi 月球表面 [連紲翕幾若張相](http://history.nasa.gov/alsj/a14/images14.html#9335)。[阿波羅月球表面期刊](https://www.hq.nasa.gov/alsj/) ê 編輯 Eric Jones 才 kā in [組合](http://history.nasa.gov/alsj/a14/images14.html#Pans) 做這張詳細 ê 拼接圖。這个景色是登陸地點 ê 西北爿，[Fra Mauro 高地](https://en.wikipedia.org/wiki/Apollo_14)。是阿波羅 14 號太空人 tī in 第二擺，嘛是上尾一擺 [tī 月球面頂行路](http://history.nasa.gov/alsj/a14/a14.clsout2.html) 了後翕 ê。前景彼台大台 ê，是登陸小艇 ê 設備運輸車。伊是一个有兩輪 ê、kah 人力車欲仝 ê 設備。是用來送家私 kah 標本用 ê。Tī 這張影像頂面中央 ê 地平線附近，是一粒 1.5 公尺大 ê 闊岩石，號做龜岩。Tī 龜岩下面 ê 淺石坑內底，彼支長長 ê，是採集標本 ê 機械 ê 白色手扞仔。是 Mitchell 敢若咧射標槍按呢，kā 擲 tī 遐 ê。Kah Mitchell 做伙 tī 月球 ê 行伴，是第一个 tī 太空 ê 美國人 [Alan Shepard](https://apod.nasa.gov/apod/ap010505.html)。伊嘛凊彩提一支當做是 go͘-lú-huh（golf）6 號鐵箠，摃 [兩粒](http://history.nasa.gov/alsj/a14/a14.clsout2.html#1350811) [go͘-lú-huh](http://history.nasa.gov/alsj/a14/a14.clsout2.html#1350811) [球](http://history.nasa.gov/alsj/a14/a14.clsout2.html#1350811) 咧耍。其中一粒 go͘-lú-huh 球，to̍h tī [Mitchell 擲 ê 標槍下跤](http://history.nasa.gov/alsj/a14/a14det9337.jpg)，彼粒白點 ê 所在。

## [POJ] A-pho-lô cha̍p-sì hō: Ùi Antares khòaⁿ-tio̍h ê kéng-sek

Gō͘-cha̍p nî-chêng ê chit lé-pài-gō͘  (jī goe̍h chhoe gō͘)  , A-pho-lô cha̍p-sì hō teng-goe̍h-sió-théng Antares teng-lio̍k goe̍h-kiû. Tī beh kiat-sok ê sî-chūn, thài-khong-jîn Ed Mitchell ùi thang-á tùi goe̍h-kiû piáu-bīn liân-sòa hip kúi-ā-tiuⁿ siòng. A-pho-lô goe̍h-kiû piáu-biān kî-khan ê pian-chi̍p Eric Jones chiah kā in cho͘-ha̍p chò chit-tiuⁿ siông-sè ê pheng-chiap-tô͘. Chit-ê kéng-sek sī teng-lio̍k tē-tiám ê sai-pak-pêng, Fra Mauro ko-tē. Sī A-pho-lô cha̍p-sì hō thài-khong-jîn tī in tē-jī-pái, mā-sī siōng-bóe chi̍t-pái tī goe̍h-kiû bīn-téng kiâⁿ-lō͘ liáu-āu hip--ê. Chiân-kéng hit-tâi tōa-tâi--ê, sī teng-lio̍k sió-théng ê siat-pī ūn-su-chhia. I sī chi̍t-ê ū nn̄g-lián--ê, kah jîn-le̍k-chhia beh-kâng ê siat-pī. Sī iōng-lâi sàng ke-si kah phiau-pún iōng--ê. Tī chit-tiuⁿ iáⁿ-siōng bīn-téng tiong-ng ê tē-pêng-sòaⁿ hù-kūn, sī chi̍t-lia̍p it-tiám-gō͘ kong-chhioh tōa ê khoah gâm-chio̍h, hō chò ku-gâm. Tī ku-gâm ē-bīn ê chhián chio̍h-kheⁿ lāi-té, hit-ki tn̂g-tn̂g--ê, sī chhái-chi̍p phiau-pún ê ki-hāi ê pe̍h-sek chhiú-hōaⁿ-á. Sī Mitchell ká-ná leh siā pio-chhiuⁿ án-ne, kā tàn tī hiah ê. Kah Mitchell chòe-hóe tī goe̍h-kiû ê kiâⁿ-phōaⁿ, sī tē-it-ê tī thài-khong ê Bí-kok-lâng Aland Shepard. I mā chhìn-chhái thé chi̍t-ki tòng-chò sī go͘-lú-huh  (golf)  la̍k-hō thih-chhê, kóng nn̄g-lia̍p go͘-lú-huh-kiû leh sńg. Kî-tiong chi̍t-lia̍p go͘-lú-huh-kiû, to̍h tī Mitchell tàn ê pio-chhiuⁿ ē-kha, hit-lia̍p pe̍h-tiám ê só͘-chāi.

## [KIP] A-pho-lô tsa̍p-sì hō: Uì Antares khuànn-tio̍h ê kíng-sik

Gōo-tsa̍p nî-tsîng ê tsit lé-pài-gōo (jī gue̍h tshue gōo), A-pho-lô tsa̍p-sì hō ting-gue̍h-sió-thíng Antares ting-lio̍k gue̍h-kiû. Tī beh kiat-sok ê sî-tsūn, thài-khong-jîn Ed Mittsell uì thang-á tuì gue̍h-kîu piáu-bīn liân-suà hip kuí-ā-tiunn siòng. A-pho-lô gue̍h-kîu piáu-biān kî-khan ê pian-tsi̍p Eric Jones tsiah kā in tsoo-ha̍p tsò tsit-tiunn siông-sè ê phing-tsiap-tôo. Tsit-ê kíng-sik sī ting-lio̍k tē-tiám ê sai-pak-pîng, Fra Mauro ko-tē. Sī A-pho-lô tsa̍p-sì hō thài-khong-jîn tī in tē-jī-pái, mā-sī siōng-bué tsi̍t-pái tī gue̍h-kîu bīn-tíng kiânn-lōo liáu-āu hip--ê. Tsiân-kíng hit-tâi tuā-tâi--ê, sī ting-lio̍k sió-thíng ê siat-pī ūn-su-tshia. I sī tsi̍t-ê ū nn̄g-lián--ê, kah jîn-li̍k-tshia beh-kâng ê siat-pī. Sī iōng-lâi sàng ke-si kah phiau-pún iōng--ê. Tī tsit-tiunn iánn-siōng bīn-tíng tiong-ng ê tē-pîng-suànn hù-kūn, sī tsi̍t-lia̍p it-tiám-gōo kong-tshioh tuā ê khuah gâm-tsio̍h, hō tsò ku-gâm. Tī ku-gâm ē-bīn ê tshián tsio̍h-khenn lāi-té, hit-ki tn̂g-tn̂g--ê, sī tshái-tsi̍p phiau-pún ê ki-hāi ê pe̍h-sik tshiú-huānn-á. Sī Mittsell ká-ná leh siā pio-tshiunn án-ne, kā tàn tī hiah ê. Kah Mittsell tsuè-hué tī gue̍h-kîu ê kiânn-phuānn, sī tē-it-ê tī thài-khong ê Bí-kok-lâng Aland Shepard. I mā tshìn-tshái thé tsi̍t-ki tòng-tsò sī goo-lú-huh (golf) la̍k-hō thih-tshê, kóng nn̄g-lia̍p goo-lú-huh-kîu leh sńg. Kî-tiong tsi̍t-lia̍p goo-lú-huh-kîu, to̍h tī Mittsell tàn ê pio-tshiunn ē-kha, hit-lia̍p pe̍h-tiám ê sóo-tsāi.

## [English] Apollo 14: A View from Antares 

[Fifty years ago](https://www.nasa.gov/centers/marshall/history/index.html) this Friday, Apollo 14's Lunar Module Antares landed on the Moon.Toward the end of the stay astronaut [Ed Mitchell](http://history.nasa.gov/alsj/a14/A14Mitchell-FlownSuit.html) snapped [a seriesof photos](http://history.nasa.gov/alsj/a14/images14.html#9335) of the lunar surface while looking out a window, [assembled](http://history.nasa.gov/alsj/a14/images14.html#Pans) into this detailed mosaic by [Apollo LunarSurface Journal](https://www.hq.nasa.gov/alsj/) editor Eric Jones.The view looks across the [Fra Mauro highlands](https://en.wikipedia.org/wiki/Apollo_14) to the northwestof the landing site after the Apollo 14 astronauts had completedtheir second and final [walk on the Moon](http://history.nasa.gov/alsj/a14/a14.clsout2.html) .Prominent in the foreground is their Modular Equipment Transporter,a two-wheeled, rickshaw-like device used to carry tools and samples.Near the horizon at top center is a 1.5 meter wide boulder dubbedTurtle rock.In the shallow crater below Turtle rockis the long white handle of a sampling instrument,thrown there javelin-style by Mitchell.Mitchell's fellow moonwalker and first American in space, [Alan Shepard](https://apod.nasa.gov/apod/ap010505.html) , also used a makeshift six ironto hit [two golf balls](http://history.nasa.gov/alsj/a14/a14.clsout2.html#1350811) .One of Shepard's golf balls is just visible as a white spot [below Mitchell's javelin](http://history.nasa.gov/alsj/a14/a14det9337.jpg) .

## 詞彙學習（台語漢字/POJ/KIP/華語漢字/English）

- 【阿波羅 14 號】A-pho-lô cha̍p-sì hō/A-pho-lô tsa̍p-sì hō/阿波羅 14 號/Apollo 14
- 【登月小艇】teng-goe̍h-sió-théng/ting-gue̍h-sió-thíng/登月小艇/Lunar Module
- 【登陸】teng-lio̍k/ting-lio̍k/登陸/land
- 【太空人】thài-khong-jîn/thài-khong-jîn/太空人/astronaut
- 【拼接圖】pheng-chiap-tô͘/phing-tsiap-tôo/拼接圖/mosaic
- 【地平線】tē-pêng-sòaⁿ/tē-pîng-suànn/地平線/horizon
- 【手扞仔】chhiú-hōaⁿ-á/tshiú-huānn-á/把手/handle
- 【標槍】pio-chhiuⁿ/pio-tshiunn/標槍/javelin

{{% /apod %}}

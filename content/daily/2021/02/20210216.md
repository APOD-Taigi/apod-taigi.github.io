---
title: 毅力號：七分鐘到火星
date: 2021-02-16
tags: [火星, 毅力號, 降落傘, 毅力號登陸器, 火箭, 天空吊車, 毅力號探測車, 好奇號探測車, 阿聯酋, 希望號太空船, 天文一號任務]
hero: https://www.youtube.com/watch?v=M4tdMR5HLtg
summary: 欲安全降落火星有偌困難？這件代誌困難到登陸失敗比成功閣較濟。
aliases:
  - /2021/02/20210216.html
---

{{% apod %}}

- 原始文章：[Perseverance: Seven Minutes to Mars](https://apod.nasa.gov/apod/ap210216.html)
- 影片提供：[NASA](https://www.nasa.gov/), [JPL](http://www.jpl.nasa.gov/)
- 台文翻譯：[An-Li Tsai](mailto:thianbu.taigi@gmail.com) ([NCU](https://www.astro.ncu.edu.tw))
- 新消息：[NASA 毅力號登錄火星新聞報導](https://mars.nasa.gov/mars2020/timeline/landing/watch-online/)

## [漢羅] 毅力號：七分鐘到火星

欲安全降落火星有偌困難？這件代誌困難到 [登陸失敗](https://mars.nasa.gov/mars-exploration/missions/historical-log/) 比成功閣較濟。後一擺企圖登陸是 tī 這禮拜四（2021 年 2 月 18）。上主要 ê 問題是，[火星 ê 大氣層](https://en.wikipedia.org/wiki/Atmosphere_of_Mars) 實在是厚甲無法度當做伊無。你若 boăi chhap 伊，伊 to̍h 會 kā 你 ê 太空船 [熔去](https://youtu.be/lSoWxG30rb0)。另外一方面，大氣層傷薄，[la̍k-khá-sàng](https://youtu.be/Qg6xxRZWnI4) 無啥路用，太空船會摔歹去。所以，tī [這个影片](https://youtu.be/M4tdMR5HLtg) 內底 ê 說明有講，毅力號登陸器會拍開一个足大 ê la̍k-khá-sàng 來減速。紲落來閣會用火箭。若是攏有順利，上尾 to̍h 會用 [天空吊車](https://www.planetary.org/space-images/curiositys-skycrane-maneuver) 浮 tī 地面頂懸，才 kā [kah 車平大台](https://mars.nasa.gov/mars2020/spacecraft/rover/) ê [毅力號探測車](https://mars.nasa.gov/mars2020/spacecraft/rover/) 用索仔 kā 降 lŏe 地面。這聽起來敢若淡薄仔痟痟。毋閣 2012 年 [好奇號探測車](https://apod.nasa.gov/apod/ap191029.html) 嘛是用差不多仝款 ê 方式 kā 伊 [囥 tī 火星面頂](https://apod.nasa.gov/apod/ap120731.html)。Ùi 大氣層入去，到碰著地面，差不多愛 7 分鐘久 ê 時間。所有 ê 協調攏愛 ùi 車頂 ê 電腦來控制。因為火星傷遠矣啦！無法度進行高速 ê 互動通訊。這个時陣，tī [地球](https://apod.nasa.gov/apod/ap190825.html) ê [人](https://apod.nasa.gov/apod/ap190818.html) [干焦會使等](https://www.pdsa.org.uk/media/7845/kitten-hiding-page-image.jpg)。等到咱聽著登陸成功 ê 消息為止。頂禮拜，[阿聯酋 (UAE)](https://en.wikipedia.org/wiki/United_Arab_Emirates) ê [希望號太空船](https://en.wikipedia.org/wiki/Emirates_Mars_Mission) 已經開始踅火星運轉矣。一工後，[中國 ê](https://en.wikipedia.org/wiki/China) [天文一號任務](https://en.wikipedia.org/wiki/Tianwen-1) 嘛開始矣。In 可能會 tī 紲落來幾若個月安排 in 家己 ê 探測船登陸火星。

## [POJ] Gē-le̍k-hō: Chhi̍t hun-cheng kàu Hóe-chhiⁿ

Beh an-choân kàng-lo̍h Hóe-chhiⁿ ū gōa khùn-lân? Chit-kiāⁿ tāi-chì khùn-lân kàu teng-lio̍k-sit-pāi pí sêng-kong koh-khah chōe. Āu-chi̍t-pái khì-tô͘ teng-lio̍k sī tī chi̍t-lé-pài-sì (jī-khòng-jī-it nî jī goe̍h cha̍p-poeh). Siāng chú-iàu ê būn-tê sī, Hóe-chhiⁿ ê tōa-khì-chân si̍t-chāi sī kāu-kah bô-hoat-tō͘ tòng-chòe i bô. Lí nā-sī boăi chhap i, i to̍h ē kā lí ê thài-khong-chûn iûⁿ--khì. Lēng-gōa chi̍t-hong-bīn, tōa-khì-chân siuⁿ po̍h, kàng-lo̍h-sòaⁿ bô saⁿ lō͘-iōng, thài-khong-chûn ê siak-pháiⁿ-khì. Só͘-í, tī chit-ê iáⁿ-phìⁿ lāi-té ê soeh-bêng ū kóng, Gē-le̍k-hō teng-lio̍k-khì ē phah-khui chi̍t-ê chiok tōa ê kàng-lo̍h-sòaⁿ lâi kiám-sok. Sòa-lo̍h-lâi koh-ē iōng hóe-chìⁿ. Nā-sī lóng-ū sūn-lī, siāng-bóe to̍h ē iōng Thian-khong-tiàu-chhia phû tī tē-bīn téng-koân, chiah kā kah chhia pêⁿ-tōa-tâi ê Gē-le̍k-hō thàm-chhek-chûn iōng soh-á kā kàng-lŏe tē-bīn. Che thiaⁿ--khí-lâi ká-ná ū tām-po̍h-á siáu-siáu. M̄-koh jī-khòng-it-jī nî Hòⁿ-kî-hō thài-khong-chûn mā-sī iōng chha-put-to kāng-khoán ê hong-sek kā i khǹg tī Hóe-chhiⁿ bīn-téng. Ùi tōa-khì-chân ji̍p-khì, kàu pōng-tio̍h tē-bīn, chha-put-to ài chhit hun-cheng kú ê sî-kan. Só͘-ū ê hia̍p-tiau lóng-ài ùi chhia-téng ê tiān-náu lâi khòng-chè. In-ūi Hóe-chhiⁿ siuⁿ hn̄g ah lah! Bô-hoat-tō͘ chìn-hêng ko-sok ê hō͘-tōng-thong-sìn. Chit-ê sî-chūn, tī tē-kiû ê lâng kan-na ē-sái tán. Tán-kàu lán thiaⁿ-tio̍h teng-lio̍k-sêng-kong ê siau-sit ûi-chí. Téng-lé-pài, A-liân-siû (UAE) ê Hi-bāng-hō thài-khong-chûn í-keng khai-sí se̍h Hóe-chhiⁿ ūn-choán ah. Chi̍t-kang āu, Tiong-kok ê Thian-bûn-it-hō jīm-bū mā khai-sí ah. In khó-lêng ē tī sòa-lo̍h-lâi kúi-ā-kò-goe̍h an-pâi in ka-tī ê thàm-chhek-chûn teng-lio̍k-Hóe-chhiⁿ.

## [KIP] Gē-li̍k-hō: Tshi̍t hun-tsing kàu Hué-tshinn

Beh an-tsuân kàng-lo̍h Hué-tshinn ū guā khùn-lân? Tsit-kiānn tāi-tsì khùn-lân kàu ting-lio̍k-sit-pāi pí sîng-kong koh-khah tsuē. Āu-tsi̍t-pái khì-tôo ting-lio̍k sī tī tsi̍t-lé-pài-sì (jī-khòng-jī-it nî jī gue̍h tsa̍p-pueh). Siāng tsú-iàu ê būn-tê sī, Hué-tshinn ê tuā-khì-tsân si̍t-tsāi sī kāu-kah bô-huat-tōo tòng-tsuè i bô. Lí nā-sī buăi tshap i, i to̍h ē kā lí ê thài-khong-tsûn îunn--khì. Līng-guā tsi̍t-hong-bīn, tuā-khì-tsân siunn po̍h, kàng-lo̍h-suànn bô sann lōo-iōng, thài-khong-tsûn ê siak-pháinn-khì. Sóo-í, tī tsit-ê iánn-phìnn lāi-té ê sueh-bîng ū kóng, Gē-li̍k-hō ting-lio̍k-khì ē phah-khui tsi̍t-ê tsiok tuā ê kàng-lo̍h-suànn lâi kiám-sok. Suà-lo̍h-lâi koh-ē iōng hué-tsìnn. Nā-sī lóng-ū sūn-lī, siāng-bué to̍h ē iōng Thian-khong-tiàu-tshia phû tī tē-bīn tíng-kuân, tsiah kā kah tshia pênn-tuā-tâi ê Gē-li̍k-hō thàm-tshik-tsûn iōng soh-á kā kàng-luĕ tē-bīn. Tse thiann--khí-lâi ká-ná ū tām-po̍h-á siáu-siáu. M̄-koh jī-khòng-it-jī nî Hònn-kî-hō thài-khong-tsûn mā-sī iōng tsha-put-to kāng-khuán ê hong-sik kā i khǹg tī Hué-tshinn bīn-tíng. Uì tuā-khì-tsân ji̍p-khì, kàu pōng-tio̍h tē-bīn, tsha-put-to ài tshit hun-tsing kú ê sî-kan. Sóo-ū ê hia̍p-tiau lóng-ài uì tshia-tíng ê tiān-náu lâi khòng-tsè. In-uī Hué-tshinn siunn hn̄g ah lah! Bô-huat-tōo tsìn-hîng ko-sok ê hōo-tōng-thong-sìn. Tsit-ê sî-tsūn, tī tē-kîu ê lâng kan-na ē-sái tán. Tán-kàu lán thiann-tio̍h ting-lio̍k-sîng-kong ê siau-sit uî-tsí. Tíng-lé-pài, A-liân-sîu (UAE) ê Hi-bāng-hō thài-khong-tsûn í-king khai-sí se̍h Hué-tshinn ūn-tsuán ah. Tsi̍t-kang āu, Tiong-kok ê Thian-bûn-it-hō jīm-bū mā khai-sí ah. In khó-lîng ē tī suà-lo̍h-lâi kuí-ā-kò-gue̍h an-pâi in ka-tī ê thàm-tshik-tsûn ting-lio̍k-Hué-tshinn.

## [English] Perseverance: Seven Minutes to Mars 

How hard is it to land safely on Mars?So hard that many [more attempts have failed](https://mars.nasa.gov/mars-exploration/missions/historical-log/) than succeeded. The next attempt will be on Thursday.The main problem is that the [Martian atmosphere](https://en.wikipedia.org/wiki/Atmosphere_of_Mars) is too thick to ignore -- or it will [melt](https://youtu.be/lSoWxG30rb0) your spacecraft. On the other hand, the atmosphere is too thin to rely on [parachutes](https://youtu.be/Qg6xxRZWnI4) -- or your spacecraft will crash land. Therefore, as outlined in the [featured video](https://youtu.be/M4tdMR5HLtg) , the Perseverance lander will lose much of its high speed by deploying a huge parachute, but then switch to rockets, and finally, assuming everything goes right, culminate with a hovering [Sky Crane](https://www.planetary.org/space-images/curiositys-skycrane-maneuver) that will slowly lower the [car-sized Perseverance rover](https://mars.nasa.gov/mars2020/spacecraft/rover/) to the surface with ropes. It may sound crazy, but the [Curiosity rover](https://apod.nasa.gov/apod/fap/ap191029.html) was [placed on Mars](https://apod.nasa.gov/apod/fap/ap120731.html) using a similar method in 2012. From atmospheric entry to surface touch-down takes about seven minutes, all coordinated by an onboard computer because [Mars](https://solarsystem.nasa.gov/planets/mars/in-depth/) is too far away for rapid interactive communication. During this time, [humans](https://apod.nasa.gov/apod/fap/ap190818.html) on [Earth](https://apod.nasa.gov/apod/fap/ap190825.html) will [simply wait](https://www.pdsa.org.uk/media/7845/kitten-hiding-page-image.jpg) to hear if the landing was successful.Last week, [UAE](https://en.wikipedia.org/wiki/United_Arab_Emirates) 's [Hope spacecraft](https://en.wikipedia.org/wiki/Emirates_Mars_Mission) successfully began orbiting Mars, followed a day later by the [Chinese](https://en.wikipedia.org/wiki/China) [Tianwen-1 mission](https://en.wikipedia.org/wiki/Tianwen-1) , which will likely schedule a landing of its own rover sometime in the next few months.

## 詞彙學習（台語漢字/POJ/KIP/華語漢字/English）

- 【火星】Hóe-chhiⁿ/Hué-tshinn/火星/Mars
- 【毅力號】Gē-le̍k-hō/Gē-li̍k-hō/毅力號/Perseverance
- 【la̍k-khá-sàng】la̍k-khá-sàng/la̍k-khá-sàng/降落傘/parachute
- 【降落傘】kàng-lo̍h-sòaⁿ/kàng-lo̍h-suànn/降落傘/parachute
- 【毅力號登陸器】Gē-le̍k-hō teng-lio̍k-khì/Gē-li̍k-hō ting-lio̍k-khì/毅力號登陸器/Perseverance  lander
- 【火箭】hóe-chìⁿ/hué-tsìnn/火箭/rocket
- 【天空吊車】Thian-khong-tiàu-chhia/Thian-khong-tiàu-tshia/天空起重器/Sky Crane
- 【毅力號探測車】Gē-le̍k-hō thàm-chhek-chûn/Gē-li̍k-hō thàm-tshik-tsûn/毅力號探測車/Perseverance rover
- 【好奇號探測車】Hòⁿ-kî-hō thàm-chhek-chûn/Hònn-kî-hō thàm-tshek-tsûn/好奇號探測車/Curiosity rover
- 【阿聯酋】A-liân-siû/A-liân-siû/阿聯酋/UAE
- 【希望號太空船】Hi-bāng-hō thài-khong-chûn/Hi-bāng-hō thài-khong-tsûn/希望號太空船/Hope spacecraft
- 【天文一號任務】Thian-bûn-it-hō jīm-bū/Thian-bûn-it-hō jīm-bū/天文一號任務/Tianwen-1 mission

{{% /apod %}}

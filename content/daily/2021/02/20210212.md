---
title: 捲螺仔星系 NGC 1350
date: 2021-02-12
tags: [捲螺仔星系, 天爐座, 捲螺仔手骨, 星團, 星系核, 宇宙眼, 星系團, 望遠鏡, 視野]
hero: https://apod.nasa.gov/apod/image/2102/NGC1350_crop1024.jpg
summary: 這个華麗 ê 宇宙島 to̍h tī 南天星座，天爐座內底，離咱有 85 百萬光年遠。
aliases:
  - /2021/02/20210212.html
categories: [podcast]
vocals: [阿錕]
---

{{% apod %}}

- 原始文章：[Spiral Galaxy NGC 1350](https://apod.nasa.gov/apod/ap210212.html)
- 影像提供 kah [版權](https://apod.nasa.gov/apod/lib/about_apod.html#srapply)：[Mike Selby](https://www.facebook.com/masterdarksastro/), [Warren Keller](http://www.billionsandbillions.com/)
- 台文翻譯：[An-Li Tsai](mailto:thianbu.taigi@gmail.com) ([NCU](https://www.astro.ncu.edu.tw))

{{< podcast "ckm6gwpz8j6tk0915z19cficp" >}}

## [漢羅] 捲螺仔星系 NGC 1350

這个華麗 ê 宇宙島 to̍h tī 南天星座，[天爐座](http://www.hawastsoc.org/deepsky/for/index.html) 內底，離咱有 85 百萬光年遠。[NGC 1350 絞絚 ê 捲螺仔手骨](https://www.eso.org/public/news/eso0532/) 內底，有少年 ê 藍光星團，看起來敢若欲絞 lŏe 星系中央彼个大閣光 ê 星系核。伊看起來 to̍h 親像是一粒宇宙眼。實際上，NGC 1350 差不多有 13 萬光年闊。比咱 ê 銀河閣小可仔大一點矣。Tùi [地球 ê 天文學家](https://en.wikipedia.org/wiki/List_of_largest_optical_reflecting_telescopes) 來講，NGC 1350 可能是 [天爐座星系團](https://apod.nasa.gov/apod/fap/ap160611.html) ê 外沿星系。毋閣 ùi 推算出來 ê 距離來看，伊應該毋是星系團 ê 成員。當然，tī 望遠鏡視野內底，彼寡足清楚 ê 前景星，是咱 ê 捲螺仔星系（[銀河](https://solarsystem.nasa.gov/resources/285/the-milky-way-galaxy/)）ê 成員星。

## [POJ] Kńg-lê-á seng-hē NGC it-sam-ngó͘-khòng

Chit-ê hôa-lē ê ú-tiū-tó to̍h tī lâm-thian-seng-chō, Thian-lô͘-chō lāi-té, lî lán ū peh-cha̍p-gō͘ kng-nî hn̄g. NGC it-sam-ngó͘-khòng ká-ân--ê kńg-lê-á-chhiú-kut lāi-té, ū siàu-liân ê nâ-kng seng-thoân, khòaⁿ--khí-lâi ká-ná beh ká-lŏe seng-hē tiong-ng hit-ê tōa-koh-kng ê seng-hē-he̍k. I khòaⁿ--khí-lâi to̍h chhin-chhiūⁿ sī chi̍t-lia̍p ú-tiū-gán. Si̍t-chè-siōng, NGC it-sam-ngó͘-khòng chha-put-to ū cha̍p-saⁿ bān kng-nî khoah. Pì lán-ê Gîn-hô koh sió-khóa-á tōa chi̍t-tiám ah. Tùi tē-kiû ê thian-bûn-ha̍k-ka lâi-kóng, NGC it-sam-ngó͘-khòng khó-lêng sī Thian-lô͘-chō-seng-hē-thoân ê gōa-iân seng-hē. M̄-koh ùi thui-sǹg-chhut-lâi ê kū-lî lâi-khòaⁿ, i eng-kai m̄-sī seng-hē-thòaⁿ ê sêng-goân. Tong-jiân, tī bōng-oán-kiàⁿ sī-iá lāi-té, hit-kóa chiok chheng-chhó͘ ê chiân-kéng-chhiⁿ, sī lán-ê kńg-lê-á-seng-hē (Gîn-hô) ê sêng-goân-chhiⁿ.

## [KIP] Kńg-lê-á sing-hē NGC it-sam-ngóo-khòng

Tsit-ê huâ-lē ê ú-tīu-tó to̍h tī lâm-thian-sing-tsō, Thian-lôo-tsō lāi-té, lî lán ū peh-tsa̍p-gōo kng-nî hn̄g. NGC it-sam-ngóo-khòng ká-ân--ê kńg-lê-á-tshíu-kut lāi-té, ū siàu-liân ê nâ-kng sing-thuân, khuànn--khí-lâi ká-ná beh ká-luĕ sing-hē tiong-ng hit-ê tuā-koh-kng ê sing-hē-hi̍k. I khuànn--khí-lâi to̍h tshin-tshīunn sī tsi̍t-lia̍p ú-tīu-gán. Si̍t-tsè-siōng, NGC it-sam-ngóo-khòng tsha-put-to ū tsa̍p-sann bān kng-nî khuah. Pì lán-ê Gîn-hô koh sió-khuá-á tuā tsi̍t-tiám ah. Tuì tē-kîu ê thian-bûn-ha̍k-ka lâi-kóng, NGC it-sam-ngóo-khòng khó-lîng sī Thian-lôo-tsō-sing-hē-thuân ê guā-iân sing-hē. M̄-koh uì thui-sǹg-tshut-lâi ê kū-lî lâi-khuànn, i ing-kai m̄-sī sing-hē-thuànn ê sîng-guân. Tong-jiân, tī bōng-uán-kiànn sī-iá lāi-té, hit-kuá tsiok tshing-tshóo ê tsiân-kíng-tshinn, sī lán-ê kńg-lê-á-sing-hē (Gîn-hô) ê sîng-guân-tshinn.

## [English] Spiral Galaxy NGC 1350 

This gorgeous island universe lies about 85 million light-yearsdistant in the southern [constellationFornax](http://www.hawastsoc.org/deepsky/for/index.html) .Inhabited by young blue star clusters, thetightly wound [spiral arms of NGC 1350](https://www.eso.org/public/news/eso0532/) seem to join in a circle around the galaxy's large,bright nucleus, giving it the appearance of acosmic eye.In fact, NGC 1350 is about 130,000 light-years across.That makes it as large or slightly larger than the Milky Way.For [earth-based astronomers](https://en.wikipedia.org/wiki/List_of_largest_optical_reflecting_telescopes) ,NGC 1350 is seen on the outskirts of the [Fornax cluster](https://apod.nasa.gov/apod/ap160611.html) of galaxies, but its estimated distance suggests thatit is not itself a cluster member.Of course, the bright spiky stars in the foreground of thistelescopic field of view are members of our own spiral [Milky Way galaxy](https://solarsystem.nasa.gov/resources/285/the-milky-way-galaxy/) .

## 詞彙學習（台語漢字/POJ/KIP/華語漢字/English）

- 【捲螺仔星系】kńg-lê-á-seng-hē/kńg-lê-á-sing-hē/螺旋星系/spiral galaxy
- 【天爐座】Thian-lô͘-chō/Thian-lôo-tsō/天爐座/Fornax
- 【捲螺仔手骨】kńg-lê-á-chhiú-kut/kńg-lê-á-tshíu-kut/旋臂/spiral arm
- 【星團】seng-thoân/sing-thuân/星團/star cluster
- 【星系核】seng-hē-he̍k/sing-hē-hi̍k/星系核/galactic nucleus
- 【宇宙眼】ú-tiū-gán/ú-tīu-gán/宇宙眼/cosmic eye
- 【星系團】seng-hē-thoân/sing-hē-thuân/星系團/cluster of galaxies
- 【望遠鏡】bōng-oán-kiàⁿ/bōng-uán-kiànn/望遠鏡/telescope
- 【視野】sī-iá/sī-iá/視野/field of view

{{% /apod %}}

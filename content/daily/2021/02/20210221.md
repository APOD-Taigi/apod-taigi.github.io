---
title: NGC 2244：玫瑰星雲 ê 星團
date: 2021-02-21
tags: ['玫瑰星雲', '星團', 'NGC 2244', '恆星風', '麒麟座']
hero: https://apod.nasa.gov/apod/image/2102/rosette_goldman_2500.jpg
summary: Tī 玫瑰星雲 ê 中心有一个足光 ê 開放星團 kā 星雲照甲足光 ê 。
aliases:
  - /2021/02/20210221.html
---

{{% apod %}}

- 原始文章：[NGC 2244: A Star Cluster in the Rosette Nebula](https://apod.nasa.gov/apod/ap210221.html)
- 影像提供 kah [版權](https://apod.nasa.gov/apod/lib/about_apod.html#srapply)：[Don Goldman](https://www.astrodonimaging.com/)

## [漢羅] NGC 2244：玫瑰星雲 ê 星團

Tī [玫瑰星雲](https://apod.tw/daily/20210214/) ê 中心有一个足光 ê [開放星團](https://en.wikipedia.org/wiki/Open_cluster) kā 星雲照甲足光 ê 。伊 to̍h 是 [NGC 2244](https://www.youtube.com/watch?v=rQ4n2HjppWo)，內底 ê 恆星是一百萬年前才 ùi 外圍 ê 氣體形成 ê 。[這張](https://astrodonimaging.com/gallery/in-the-heart-of-the-rosette/) tī 一月翕 ê 影像是 kā 足濟張感光 ê 影像敆特別色光 ê 影像疊起來 ê 。[硫磺](https://periodic.lanl.gov/16.shtml)是豬肝紅，[水素](https://periodic.lanl.gov/1.shtml)是青色，[酸素](https://periodic.lanl.gov/8.shtml)是藍色。有翕著中心區域足濟詳細 ê 影像。Ùi 星團 ê [成員星](https://science.nasa.gov/astrophysics/focus-areas/how-do-stars-form-and-evolve)吹出來 ê 高溫[恆星風](https://pwg.gsfc.nasa.gov/Education/wsolwind.html)，沓沓仔 kā 星團中心 ê 氣體 kah [塗粉](http://nedwww.ipac.caltech.edu/level5/Mathis/Mathis1.html)絲吹予空，kā 外沿[已經有夠複雜](https://assets3.thrillist.com/v1/image/2499821/414x310/scale;jpeg_quality=65.jpg) ê 環境舞佮閣較複雜。這个[玫瑰星雲](https://apod.tw/daily/20210214/) ê 中心，量起來差不多有 50 [光年](https://chandra.harvard.edu/photo/cosmic_distance.html)闊。離咱有 5200 光年遠。用雙筒望遠鏡 tùi [麒麟座](https://en.wikipedia.org/wiki/Monoceros) to̍h 會當看著。

## [POJ] NGC jī-jī-sù-sù: Mûi-kùi seng-hûn ê seng-thoân

Tī Mûi-kùi seng-hûn ê tiong-sim ū chi̍t-ê chiok-kng ê khai-hòng-seng-thoân kā seng-hûn chiò-kah chiok-kng ê. I to̍h sī NGC jī-jī-sù-sù, lāi-té ê hêng-chhiⁿ sī chi̍t-pah-bān nî chêng chiah ùi gōa-ûi ê khì-thé hêng-sêng ê. Chit-tiuⁿ tī it-goe̍h hip--ê iáⁿ-siōng sī kā chiok-chōe-tiuⁿ kám-kng ê iáⁿ-siōng kap te̍k-pia̍t sek-kng ê iáⁿ-siōng tha̍h--khí-lâi ê. Liû-hông sī ti-koaⁿ-sek, chúi-sò͘ sī chhiⁿ-sek, sng-sò͘ sī nâ-sek. Ū hip-tio̍h tiong-sim khu-he̍k chiok-chōe siông-sè ê iáⁿ-siōng. Ùi seng-thoân ê sêng-goân-chhiⁿ chhoe--chhut-lâi ê ko-un hêng-chhiⁿ-hong, tau̍h-tau̍h-á kā seng-thoân tiong-sim ê khì-thé kah thô͘-hún-si chhoe-hō͘-khang, kā gōa-iân í-keng ū-kàu ho̍k-cha̍p ê khoân-kéng bú-kah koh-khah ho̍k-cha̍p. Chit-ê Mûi-kùi seng-hûn ê tiong-sim, niû--khí-lâi chha-put-to ū gō͘-cha̍p kng-nî khoah. Lî lán ū gō͘-chheng-nn̄g-pah kng-nî hn̄g. Iōng siang-tâng bōng-oán-kiàⁿ tùi Kî-lîn-chō to̍h ē-tàng khòaⁿ--tio̍h.

## [KIP] NGC jī-jī-sù-sù: Muî-kuì sing-hûn ê sing-thuân

Tī Muî-kuì sing-hûn ê tiong-sim ū tsi̍t-ê tsiok-kng ê khai-hòng-sing-thuân kā sing-hûn tsiò-kah tsiok-kng ê. I to̍h sī NGC jī-jī-sù-sù, lāi-té ê hîng-tshinn sī tsi̍t-pah-bān nî tsîng tsiah uì guā-uî ê khì-thé hîng-sîng ê. Tsit-tiunn tī it-gue̍h hip--ê iánn-siōng sī kā tsiok-tsuē-tiunn kám-kng ê iánn-siōng kap ti̍k-pia̍t sik-kng ê iánn-siōng tha̍h--khí-lâi ê. Lîu-hông sī ti-kuann-sik, tsuí-sòo sī tshinn-sik, sng-sòo sī nâ-sik. Ū hip-tio̍h tiong-sim khu-hi̍k tsiok-tsuē siông-sè ê iánn-siōng. Uì sing-thuân ê sîng-guân-tshinn tshue--tshut-lâi ê ko-un hîng-tshinn-hong, ta̍uh-ta̍uh-á kā sing-thuân tiong-sim ê khì-thé kah thôo-hún-si tshue-hōo-khang, kā guā-iân í-king ū-kàu ho̍k-tsa̍p ê khuân-kíng bú-kah koh-khah ho̍k-tsa̍p. Tsit-ê Muî-kuì sing-hûn ê tiong-sim, nîu--khí-lâi tsha-put-to ū gōo-tsa̍p kng-nî khuah. Lî lán ū gōo-tshing-nn̄g-pah kng-nî hn̄g. Iōng siang-tâng bōng-uán-kiànn tuì Kî-lîn-tsō to̍h ē-tàng khuànn--tio̍h.

## [English] NGC 2244: A Star Cluster in the Rosette Nebula 

In the heart of the [Rosette Nebula](https://apod.nasa.gov/apod/ap120214.html) lies a bright [open cluster](https://en.wikipedia.org/wiki/Open_cluster) of stars that lights up the nebula. The stars of [NGC 2244](https://www.youtube.com/watch?v=rQ4n2HjppWo) formed from the surrounding gas only a few million years ago. The [featured image](https://astrodonimaging.com/gallery/in-the-heart-of-the-rosette/) taken in January using multiple exposures and very specific colors of [Sulfur](https://periodic.lanl.gov/16.shtml) (shaded red), [Hydrogen](https://periodic.lanl.gov/1.shtml) (green), and [Oxygen](https://periodic.lanl.gov/8.shtml) (blue), captures the central region in tremendous detail. A hot [wind](https://pwg.gsfc.nasa.gov/Education/wsolwind.html) of particles streams away from the cluster [stars](https://science.nasa.gov/astrophysics/focus-areas/how-do-stars-form-and-evolve) and contributes to an already [complex menagerie](https://assets3.thrillist.com/v1/image/2499821/414x310/scale;jpeg_quality=65.jpg) of gas and [dust](http://nedwww.ipac.caltech.edu/level5/Mathis/Mathis1.html) filaments while slowly evacuating the cluster center. The [Rosette Nebula](https://apod.nasa.gov/apod/ap210214.html)'s center measures about 50 [light-years](https://chandra.harvard.edu/photo/cosmic_distance.html) across, lies about 5,200 light-years away, and is visible with binoculars towards the constellation of the Unicorn ([Monoceros](https://en.wikipedia.org/wiki/Monoceros)).

## 詞彙學習（台語漢字/POJ/KIP/華語漢字/English）

- 【玫瑰星雲】Mûi-kùi seng-hûn/Mûi-kùi sing-hûn/玫瑰星雲/Rosette Nebula
- 【開放星團】khai-hòng seng-thoân/khai-hòng sing-thuân/開放星團/open cluster
- 【恆星風】hêng-chhiⁿ-hong/hîng-tshinn-hong/恆星風/stellar wind
- 【雙筒望遠鏡】siang-tâng bōng-oán-kiàⁿ/siang-tâng bōng-uán-kiànn/雙筒望遠鏡/binoculars
- 【麒麟座】Kî-lîn-chō/Kî-lîn-tsō/麒麟座/Monoceros

{{% /apod %}}

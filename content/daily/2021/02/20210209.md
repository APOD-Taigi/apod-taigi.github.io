---
title: 毛蟹星雲脈動星 ê 閃光
date: 2021-02-09
tags: [毛蟹星雲, 脈動星, 脈動星, 脈動星, 自旋, 毛蟹星雲脈動星, 超新星爆炸, 中子星, 縮時攝影, 電磁波, 量子簡併物質]
hero: https://www.youtube.com/watch?v=4on-e614tag
summary: 這款爆炸一般來講會當毀滅咱 ê 太陽，毋閣這个爆炸煞留落來矣。
aliases:
  - /2021/02/20210209.html
categories: [podcast]
vocals: [阿錕]
---

{{% apod %}}

- 原始文章：[Flashes of the Crab Pulsar](https://apod.nasa.gov/apod/ap210209.html)
- 影片來源 kah 版權：[Martin Fiedler](http://%20martin%20.dot.%20fiedler%20@at@%20mail%20.dot.%20de)
- 台文翻譯：[An-Li Tsai](mailto:thianbun.taigi@gmail.com) ([NCU](https://www.astro.ncu.edu.tw))

{{< podcast "cklzea0tim55z0996m41j734t" >}}

## [漢羅] 毛蟹星雲脈動星 ê 閃光

這款爆炸一般來講會當毀滅咱 ê 太陽，毋閣這个爆炸煞留落來矣。伊用一秒鐘 30 輪 ê 速度 leh 自旋，伊嘛是因為踅遮爾緊才出名 ê。伊 to̍h 是 [毛蟹星雲脈動星](https://en.wikipedia.org/wiki/Crab_Pulsar)，是產生 [毛蟹星雲](https://apod.nasa.gov/apod/ap200906.html) ê 超新星爆炸了後，才演化做一个會轉踅 ê [中子星](https://www.nasa.gov/mission_pages/GLAST/science/neutron_stars.html)。你若是斟酌 kā 看，to̍h 會 tī 這个 [縮時攝影影片](https://youtu.be/4on-e614tag) ê 中央面頂，看著脈動星 ê 閃光。這个影片是 kā 足濟張脈動星發光 ê 相片，閣有其他相關 ê 影像接做這个影片。毛蟹星雲脈動星 ê 閃光，[上早](https://pos.sissa.it/099/014/pdf) 是 1957 年一个查某人參加 tī Chicago 大學舉辦 ê [天文觀測之夜 ê 公開活動](https://nightsky.jpl.nasa.gov/event-list.cfm) 發現 ê。毋閣彼陣無人相信伊。[脈動星 ê 祖先，超新星爆炸](https://earthsky.org/clusters-nebulae-galaxies/crab-nebula-was-an-exploding-star)，tī 西元 1054 年 to̍h 已經有真濟人看著矣。這个脹風 ê 毛蟹星雲 to̍h 產生一个 [足媠 ê](https://apod.nasa.gov/apod/ap160708.html)、[脹大 ê](https://www.astrobin.com/full/327338/0/) 氣體雲，tī 足濟波段 ê [電磁波](https://science.nasa.gov/ems/01_intro) leh [發光](https://youtu.be/yf3Jd51pnuk)。這个脈動星，應該是超新星爆炸了後活落來 ê，因為伊是由痟密 ê [量子簡併物質](https://en.wikipedia.org/wiki/Degenerate_matter) 組成 ê。

## [POJ] Mô͘-hē-seng-hûn me̍h-tōng-chhiⁿ ê siám-kng

Chit-khoán po̍k-chà it-poaⁿ-lâi-kóng ē-tàng húi-bia̍t lán-ê thài-iông, m̄-koh chi̍t-ê po̍k-chà soah lâu--lo̍h-lâi ah. I iōng chi̍t-bió-cheng saⁿ-cha̍p liàn ê sok-tō͘ leh chū-soân, i mā-sī in-ūi se̍h chiah-nī kín chiah chhut-miâ--ê. I to̍h sī Mô͘-hē-seng-hûn me̍h-tōng-chhiⁿ, sī sán-seng Mô͘-hē-seng-hûn ê chhiau-sin-seng po̍k-chà liáu-āu, chiah ián-hòa chò chi̍t-ê ê tńg-se̍h ê tiong-chú-chhiⁿ. Lí nā-sī chim-chiok kā khòaⁿ, to̍h ē tī chit-ê sok-sî-liap-iáⁿ iáⁿ-phìⁿ ê tiong-ng bīn-téng, khòaⁿ-tio̍h me̍h-tōng-chhiⁿ ê siám-kng. Chit-ê iáⁿ-phìⁿ sī kā chiok-chōe tiuⁿ me̍h-tōng-chhiⁿ hoat-kng ê siòng-phìⁿ, koh-ū kî-tha siong-koan ê iáⁿ-siōng chiap chōe chit-ê iáⁿ-phìⁿ. Mô͘-hē-seng-hûn me̍h-tōng-chhiⁿ ê siám-kng, siāng-chá sī it-kiú-ngó͘-chhit nî chi̍t-ê cha-bó͘-lâng chham-ka tī Chicago tāi-ha̍k kú-pān ê thian-bûn koan-chhek-chi-iā ê kong-khai-oa̍h-tāng hoat-hiān--ê. M̄-koh hit-chūn bô-lâng siong-sìn i. Me̍h-tōng-chhiⁿ ê chó͘-sian, chhiau-sin-seng po̍k-chà, tī se-goân it-khòng-ngó͘-sù nî to̍h í-keng ū chin-chōe-lâng khòaⁿ-tio̍h ah. Chit-ê tiùⁿ-hong ê Mô͘-hē-seng-hûn to̍h sán-seng chi̍t-ê chiok-súi--ê, tiùⁿ-tōa--ê khì-thé-hûn, tī chiok-chōe pho-toān ê tiān-chû-pho leh hoat-kng. Chit-ê me̍h-tōng-chhiⁿ, eng-kai sī chhiau-sin-seng po̍k-chà liáu-āu oa̍h-lo̍h-lâi--ê, in-ūi i sī iû siáu-ba̍t ê liōng-chú-kán-pèng-bu̍t-chit cho͘-sêng--ê.

## [KIP] Môo-hē-sing-hûn me̍h-tōng-tshinn ê siám-kng

Tsit-khuán po̍k-tsà it-puann-lâi-kóng ē-tàng huí-bia̍t lán-ê thài-iông, m̄-koh tsi̍t-ê po̍k-tsà suah lâu--lo̍h-lâi ah. I iōng tsi̍t-bió-tsing sann-tsa̍p liàn ê sok-tōo leh tsū-suân, i mā-sī in-uī se̍h tsiah-nī kín tsiah tshut-miâ--ê. I to̍h sī Môo-hē-sing-hûn me̍h-tōng-tshinn, sī sán-sing Môo-hē-sing-hûn ê tshiau-sin-sing po̍k-tsà liáu-āu, tsiah ián-huà tsò tsi̍t-ê ê tńg-se̍h ê tiong-tsú-tshinn. Lí nā-sī tsim-tsiok kā khuànn, to̍h ē tī tsit-ê sok-sî-liap-iánn iánn-phìnn ê tiong-ng bīn-tíng, khuànn-tio̍h me̍h-tōng-tshinn ê siám-kng. Tsit-ê iánn-phìnn sī kā tsiok-tsuē tiunn me̍h-tōng-tshinn huat-kng ê siòng-phìnn, koh-ū kî-tha siong-kuan ê iánn-siōng tsiap tsuē tsit-ê iánn-phìnn. Môo-hē-sing-hûn me̍h-tōng-tshinn ê siám-kng, siāng-tsá sī it-kiú-ngóo-tshit nî tsi̍t-ê tsa-bóo-lâng tsham-ka tī Tsicago tāi-ha̍k kú-pān ê thian-bûn kuan-tshik-tsi-iā ê kong-khai-ua̍h-tāng huat-hiān--ê. M̄-koh hit-tsūn bô-lâng siong-sìn i. Me̍h-tōng-tshinn ê tsóo-sian, tshiau-sin-sing po̍k-tsà, tī se-guân it-khòng-ngóo-sù nî to̍h í-king ū tsin-tsuē-lâng khuànn-tio̍h ah. Tsit-ê tiùnn-hong ê Môo-hē-sing-hûn to̍h sán-sing tsi̍t-ê tsiok-suí--ê, tiùnn-tuā--ê khì-thé-hûn, tī tsiok-tsuē pho-tuān ê tiān-tsû-pho leh huat-kng. Tsit-ê me̍h-tōng-tshinn, ing-kai sī tshiau-sin-sing po̍k-tsà liáu-āu ua̍h-lo̍h-lâi--ê, in-uī i sī iû siáu-ba̍t ê liōng-tsú-kán-pìng-bu̍t-tsit tsoo-sîng--ê.

## [English] Flashes of the Crab Pulsar 

It somehow survived an explosion that would surely have destroyed our Sun.Now it is spins 30 times a second and is famous for the its rapid flashes.It is the [Crab Pulsar](https://en.wikipedia.org/wiki/Crab_Pulsar) , the rotating [neutron star](https://www.nasa.gov/mission_pages/GLAST/science/neutron_stars.html) remnant of the supernova that created the [Crab Nebula](https://apod.nasa.gov/apod/ap200906.html) .A careful eye can spot the pulsar flashes in the [featured time-lapse video](https://youtu.be/4on-e614tag) , just above the image center.The video was created by adding together images taken only when the pulsar was flashing, as well as co-added images from other relative times. The Crab Pulsar flashes may have been [first noted](https://pos.sissa.it/099/014/pdf) by an unknown woman attending a [public observing night](https://nightsky.jpl.nasa.gov/event-list.cfm) at the University of Chicago in 1957 -- but who was not believed. The [progenitor supernova explosion](https://earthsky.org/clusters-nebulae-galaxies/crab-nebula-was-an-exploding-star) was seen by many in the year 1054 AD. The expanding Crab Nebula remains a [picturesque](https://apod.nasa.gov/apod/ap160708.html) [expanding](https://www.astrobin.com/full/327338/0/) gas cloud that [glows across](https://youtu.be/yf3Jd51pnuk) the [electromagnetic spectrum](https://science.nasa.gov/ems/01_intro) . The pulsar is now thought to have survived the supernova explosion because it is composed of extremely-dense [quantum-degenerate matter](https://en.wikipedia.org/wiki/Degenerate_matter) .

## 詞彙學習（漢羅/POJ/KIP/華語/English）

- 【毛蟹星雲】Mô͘-hē-seng-hûn/Môo-hē-sing-hûn/蟹狀星雲/Crab Nebular
- 【脈動星】me̍h-tōng-seng/me̍h-tōng-sing/脈動星/pulsar
- 【脈動星】me̍h-tōng-chhiⁿ/me̍h-tōng-tshinn/脈動星/pulsar
- 【脈動星】me̍h-tōng-chheⁿ/me̍h-tōng-tshenn/脈動星/pulsar
- 【自旋】chū-soân/tsū-suân/自旋/spin
- 【毛蟹星雲脈動星】Mô͘-hē-seng-hûn me̍h-tōng-chhiⁿ/Môo-hē-sing-hûn me̍h-tōng-tshinn/蟹狀星雲脈動星/Crab Pulsar
- 【超新星爆炸】chhiau-sin-seng-po̍k-chà/tshiau-sin-sing-po̍k-tsà/超新星爆炸/supernova explosion
- 【中子星】tiong-chú-chhiⁿ/tiong-tsú-tshinn/中子星/neutron star
- 【縮時攝影】sok-sî-liap-iáⁿ/sok-sî-liap-iánn/縮時攝影/time-lapse
- 【電磁波】tiān-chû-pho/tiān-tsû-pho/電磁波/electromagnetic spectrum
- 【量子簡併物質】liōng-chú-kán-pèng-bu̍t-chit/liōng-tsú-kán-pìng-bu̍t-tsit/量子簡併物質/quantum-degenerate matter

{{% /apod %}}

---
title: 毅力號：是按怎登陸火星 ê
date: 2021-02-20
tags: [毅力號, 登陸, 天空吊車, 降落火箭, 探測車]
hero: https://apod.nasa.gov/apod/image/2102/rover_drop1024.jpg
summary: 這張影像是太平洋時間 2 月 18（台灣時間 2 月 19 ）毅力號欲 tī 火星登陸進前翕 ê。
aliases:
  - /2021/02/20210220.html
---

{{% apod %}}

- 原始文章：[Perseverance: How to Land on Mars](https://apod.nasa.gov/apod/ap210220.html)
- 影像提供：[NASA](https://www.nasa.gov/), [JPL](https://www.jpl.nasa.gov/), [Mars 2020](https://mars.nasa.gov/mars2020/)

## [漢羅] 毅力號：是按怎登陸火星 ê

這張影像是太平洋時間 2 月 18（台灣時間 2 月 19 ）[毅力號](https://www.nasa.gov/press-release/nasa-s-perseverance-rover-sends-sneak-peek-of-mars-landing) 欲 tī 火星登陸進前翕 ê。毅力號 to̍h 吊 tī 火箭下跤，離火星表面 kan-na 幾若公尺懸 ê 所在。[這个予人緊張 ê 景色](https://www.nasa.gov/content/perseverance-mars-rovers-first-images)，是 ùi 進入火星大氣層開始激烈旅行 [7 分鐘](https://apod.nasa.gov/apod/fap/ap210216.html) 了後看著 ê。這是高解析度影片 ê 一部份。這張影像是 tī [天空吊車](https://mars.nasa.gov/mars2020/timeline/landing/entry-descent-landing/) 上尾一擺降落 ê 時陣，ùi 降落火箭翕 ê。會使看著三條搝絚 ê 機械電纜 kā 毅力號放落，in 差不多有 7 公尺長。閣有一條電纜連到 kah 車平大台 ê 探測車 ê 電腦，kā 信號傳過去（ to̍h 親像影像按呢）。Tī 毅力號下底，火星表面 ê 塗沙粉去予降落火箭 ê iăn-jín 噴甲。[登陸了後](https://www.nasa.gov/image-feature/jpl/perseverance-s-first-full-color-look-at-mars)，to̍h kā 電纜放開，予降落火箭會當 tī 燃料燒了進前，飛到安全 ê 距離。

## [POJ] Gē-le̍k-hō: Sī án-ná teng-lio̍k Hóe-chhiⁿ ê

Chit-tiuⁿ iáⁿ-siōng sī Thài-pêng-iûⁿ sî-kan jī goe̍h cha̍p-poeh (Tâi-oân sî-kan jī goe̍h cha̍p-káu) Gē-le̍k-hō beh tī Hóe-chhiⁿ teng-lio̍k chìn-chêng hip-ê. Gē-le̍k-hō to̍h tiàu tī Hóe-chìⁿ ē-kha, lî Hóe-chhiⁿ piáu-bīn kan-na kúi-ā kong-chhioh koân ê só͘-chāi. Chit-ê hō͘ lâng kín-tiuⁿ ê kéng-sek, sī ùi chìn-ji̍p Hóe-chhiⁿ tōa-khì-chân khai-sí kek-lia̍t lú-hêng chhit hun-cheng liáu-āu khòaⁿ-tio̍h--ê. Che-sī ko-kái-sek-tō͘ iáⁿ-phìⁿ ê chi̍t-pō͘-hūn. Chit-tiuⁿ iáⁿ-siōng sī tī Thian-khong-tiàu-chhia siāng-bóe chi̍t-pái kàng-lo̍h ê sî-chūn, ùi kàng-lo̍h hóe-chìⁿ hip-ê. Ē-sái khòaⁿ-tio̍h saⁿ-tiâu giú-ân ê ki-hāi tián-lám kā Gē-le̍k-hō pàng--lo̍h, in chha-put-to ū chhit kong-chhioh tn̂g. Koh-ū chi̍t-tiâu tián-lám liân kàu kah-chhia-pêⁿ-tōa-tâi ê thàm-chhek-chhia ê tiān-náu, kā sìn-hō thoân--kòe-khì (to̍h chhin-chhiūⁿ iáⁿ-siōng án-ne). Tī Gē-le̍k-hō ē-té, Hóe-chhiⁿ piáu-bīn ê thô͘-soa-hún khì hō͘ kàng-lo̍h hóe-chìⁿ ê iăn-jín phùn-kah. Teng-lio̍k liáu-āu, to̍h kā tián-lám pàng--khui, hō͘ kàng-lo̍h hóe-chìⁿ ē-tàng tī jiân-liāu sio-liáu chìn-chêng, poe kàu an-choân ê kū-lî.

## [KIP] Gē-li̍k-hō: Sī án-ná ting-lio̍k Hué-tshinn ê

Tsit-tiunn iánn-siōng sī Thài-pîng-îunn sî-kan jī gue̍h tsa̍p-pueh (Tâi-uân sî-kan jī gue̍h tsa̍p-káu) Gē-li̍k-hō beh tī Hué-tshinn teng-lio̍k tsìn-tsîng hip-ê. Gē-li̍k-hō to̍h tiàu tī Hué-tsìnn ē-kha, lî Hué-tshinn piáu-bīn kan-na kuí-ā kong-tshioh kuân ê sóo-tsāi. Tsit-ê hōo lâng kín-tiunn ê kíng-sik, sī uì tsìn-ji̍p Hué-tshinn tuā-khì-tsân khai-sí kik-lia̍t lú-hîng tshit hun-tsing liáu-āu khuànn-tio̍h--ê. Tse-sī ko-kái-sik-tōo iánn-phìnn ê tsi̍t-pōo-hūn. Tsit-tiunn iánn-siōng sī tī Thian-khong-tiàu-tshia siāng-bué tsi̍t-pái kàng-lo̍h ê sî-tsūn, uì kàng-lo̍h hué-tsìnn hip-ê. Ē-sái khuànn-tio̍h sann-tiâu gíu-ân ê ki-hāi tián-lám kā Gē-li̍k-hō pàng--lo̍h, in tsha-put-to ū tshit kong-tshioh tn̂g. Koh-ū tsi̍t-tiâu tián-lám liân kàu kah-tshia-pênn-tuā-tâi ê thàm-tshik-tshia ê tiān-náu, kā sìn-hō thuân--kuè-khì (to̍h tshin-tshīunn iánn-siōng án-ne). Tī Gē-li̍k-hō ē-té, Hué-tshinn piáu-bīn ê thôo-sua-hún khì hōo kàng-lo̍h hué-tsìnn ê iăn-jín phùn-kah. Teng-lio̍k liáu-āu, to̍h kā tián-lám pàng--khui, hōo kàng-lo̍h hué-tsìnn ē-tàng tī jiân-liāu sio-liáu tsìn-tsîng, pue kàu an-tsuân ê kū-lî.

## [English] Perseverance: How to Land on Mars 

Slung beneath its rocket powered descent stage [Perseverance hangs](https://www.nasa.gov/press-release/nasa-s-perseverance-rover-sends-sneak-peek-of-mars-landing) only a few meters above the martian surface, captured here momentsbefore its February 18 touchdown on the Red Planet. [The breath-taking view](https://www.nasa.gov/content/perseverance-mars-rovers-first-images) followed an [intense seven minute](https://apod.nasa.gov/apod/fap/ap210216.html) trip from the top of the martian atmosphere.Part of a high resolution video, the picture wastaken from the descent stage itself during the final [skycrane landing](https://mars.nasa.gov/mars2020/timeline/landing/entry-descent-landing/) maneuver.Three taut mechanical cables about 7 meters long arevisible lowering Perseverance, alongwith an electrical umbilical connection feeding signals(like this image), to a computer on board the car-sized rover.Below Perseverance streamers of martian dust are kicked-up from thesurface by the descent rocket engines.Immediately [after touchdown](https://www.nasa.gov/image-feature/jpl/perseverance-s-first-full-color-look-at-mars) ,the cables were released allowing the descent stage to fly toa safe distance before exhausting its fuel as planned.

## 詞彙學習（台語漢字/POJ/KIP/華語漢字/English）

- 【毅力號】Gē-le̍k-hō/Gē-li̍k-hō/毅力號/Perseverance
- 【登陸】teng-lio̍k/teng-lio̍k/著陸/touchdown
- 【天空吊車】Thian-khong tiàu-chhia/Thian-khong tiàu-tshia/天空起重機/Sky Crane
- 【降落火箭】kàng-lo̍h hóe-chìⁿ/kàng-lo̍h hué-tsìnn/降落火箭/decent stage
- 【探測車】thàm-chhek-chhia/thàm-tshek-tshia/探測車/rover

{{% /apod %}}

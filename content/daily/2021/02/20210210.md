---
title: 發出雷射光來馴服天空
date: 2021-02-10
tags: [雷射光, 馴服, 爁光, 光路, 望遠鏡, 大氣亂流, 鈉, 人造星, 人類視覺科學, 視網膜]
hero: https://apod.nasa.gov/apod/image/2102/AoLasers_Munoz_960.jpg
summary: 天星是按怎會爁光？這 to̍h 愛怪大氣層啦！大氣層內底有一寡定速運動 ê 空氣包，in ê 溫度 kah 空氣溫度有小可仔無仝。
aliases:
  - /2021/02/20210210.html
categories: [podcast]
vocals: [彪彪]
---

{{% apod %}}

- 原始文章：[Firing Lasers to Tame the Sky](https://apod.nasa.gov/apod/ap210210.html)
- 影像來源 kah 版權：[Juan Carlos Munoz](https://twitter.com/astro_jcm)
- 文稿：[Juan Carlos Munoz](https://twitter.com/astro_jcm)
- 台文翻譯：[An-Li Tsai](mailto:thianbun.taigi@gmail.com) ([NCU](https://www.astro.ncu.edu.tw))

{{< podcast "cklzel7l0avd80831odsz26qr" >}}

## [漢羅] 發出雷射光來馴服天空

天星是按怎會爁光？[這 to̍h 愛怪大氣層啦](https://en.wikipedia.org/wiki/Astronomical_seeing)！大氣層內底有一寡定速運動 ê 空氣包，in ê 溫度 kah 空氣溫度有小可仔無仝。To̍h 是 in kā ùi 遠方天體行過來 ê 光路拗曲去矣！大氣亂流 tùi 天文學家來講是一个麻煩。因為伊會 kā 欲研究 ê 目標影像 [創霧去](https://www.youtube.com/watch?v=or1A4g14_jM)。這張影像內底 ê 望遠鏡 to̍h tī [ESO](https://www.eso.org/) ê [Paranal 天文台](https://www.eso.org/public/teles-instr/paranal-observatory/)。伊有鬥 [四座雷射光](https://www.eso.org/public/teles-instr/paranal-observatory/vlt/vlt-instr/4lgsf/) tī 天文台內底，會當 kā [大氣亂流](https://apod.nasa.gov/apod/ap000725.html) 做校正。Kā 這个雷射光調做一色，會當 kā 浮 tī [地球大氣層](https://www.nasa.gov/sites/default/files/images/463940main_atmosphere-layers2_full.jpg) 頂懸、流星留落來 ê [鈉](https://en.wikipedia.org/wiki/Sodium_layer) 原子激發。這个 [發光 ê 鈉斑](http://sguisard.astrosurf.com/Pagim/M42-4LGS.html)，伊 ê 功能 to̍h 親像是人造星仝款。Kā 伊 ê 爁光隨記錄起來，經過一个一秒鐘會變形幾若百擺 ê [鏡面](https://www.youtube.com/watch?v=gDGvNyVApgg) 了後，to̍h 會當消除大氣內底亂流 ê 影響，產生一个 [清楚 ê 影像](https://www.eso.org/public/images/eso1824b/)。這款 [消除一粒星 ê 爁光](https://en.wikipedia.org/wiki/Adaptive_optics)，是一个發展中 ê 技術，會當 tī 一寡狀況之下，tī 地面 to̍h 會當翕著 [哈伯](https://www.nasa.gov/audience/forstudents/5-8/features/nasa-knows/what-is-the-hubble-space-telecope-58.html) [級](https://apod.nasa.gov/apod/ap201206.html) ê [影像](https://apod.nasa.gov/apod/ap181009.html)。這个技術嘛應用 tī [人類視覺科學](https://www.alpao.com/adaptive-optics/ophtalmology.html) 內底，會使提著足清楚 ê 視網膜影像。

## [POJ] Hoat-chhut lûi-siā-kng lâi sûn-hok thian-khong

Thiⁿ-chhiⁿ sī án-ná ê nà-kng? Che to̍h ài koài tōa-khì-chân lah!  Tōa-khì-chân lāi-té ū chi̍t-kóa tēng-sok-ūn-tōng ê khong-khì-pau, in ê un-tō͘ kah khong-khì-un-tō͘ ū sió-khóa-á bô-kâng. To̍h sī in kā ùi oán-hong thian-thé kiâⁿ--kòe-lâi ê kng-lō͘ áu-khiau-khì ah! Tōa-khì-loān-liû tùi thian-bûn-ha̍k-ka lâi-kóng sī chi̍t-ê mâ-hoân. In-ūi i ē kā beh gián-kiù ê bo̍k-phiau iáⁿ-siōng chhòng bū-khì. Chit-tiuⁿ iáⁿ-siōng lāi-té ê bōng-oán-kiàⁿ to̍h tī ESO ê Pranal thian-bûn-tâi. I ū tàu sì-chō lûi-siā-kng tī thian-bûn-tâi lāi-té, ē-tàng kā tōa-khì-loān-liû chò kàu-chèng. Kā chit-ê lûi-siā-kng tiâu chò chi̍t-se̍k, ē-tàng kā phû tī tē-kiû tōa-khì-chân téng-koân, liû-chhiⁿ lâu--lo̍h-lâi ê la̍p-goân-chú kek-hoat. Chit-ê hoat-kng ê la̍p-pan, i ê kong-lêng to̍h chhin-chhiūⁿ sī jîn-chō-chhiⁿ kāng-khoán. Kā i ê nà-kng sûi kì-lo̍k--khí-lâi, keng-kòe chi̍t-ê chi̍t-bió-cheng ē piàn-hêng kúi-nā-pah pái ê kiàⁿ-bīn liáu-āu, to̍h ē-tàng siau-tû tōa-khì lāi-té loān-liû ê éng-hióng, sán-seng chi̍t-ê chheng-chhó ê iáⁿ-siōng. Chit-khoán siau-tû chi̍t-lia̍p-chhiⁿ ê nà-kng, sī chi̍t-ê hoat-tián-tiong ê ki-su̍t, ē-tàng tī chi̍t-kóa chōng-hóng chi-hā, tī tē-bīn to̍h ē-tàng hip-tio̍h Ha-peh-kip ê iáⁿ-siōng. Chit-ê ki-su̍t mā èng-iōng tī jîn-lūi-sī-kak-kho-ha̍k lāi-té, ē-sái the̍h-tio̍h chiok chheng-chhó ê sī-bāng-mo̍͘h iáⁿ-siōng.

## [KIP] Huat-tshut luî-siā-kng lâi sûn-hok thian-khong

Thinn-tshinn sī án-ná ê nà-kng? Tse to̍h ài kuài tuā-khì-tsân lah!  Tuā-khì-tsân lāi-té ū tsi̍t-kuá tīng-sok-ūn-tōng ê khong-khì-pau, in ê un-tōo kah khong-khì-un-tōo ū sió-khuá-á bô-kâng. To̍h sī in kā uì uán-hong thian-thé kiânn--kuè-lâi ê kng-lōo áu-khiau-khì ah! Tuā-khì-luān-liû tuì thian-bûn-ha̍k-ka lâi-kóng sī tsi̍t-ê mâ-huân. In-uī i ē kā beh gián-kiù ê bo̍k-phiau iánn-siōng tshòng bū-khì. Tsit-tiunn iánn-siōng lāi-té ê bōng-uán-kiànn to̍h tī ESO ê Pranal thian-bûn-tâi. I ū tàu sì-tsō luî-siā-kng tī thian-bûn-tâi lāi-té, ē-tàng kā tuā-khì-luān-liû tsò kàu-tsìng. Kā tsit-ê luî-siā-kng tiâu tsò tsi̍t-si̍k, ē-tàng kā phû tī tē-kîu tuā-khì-tsân tíng-kuân, lîu-tshinn lâu--lo̍h-lâi ê la̍p-guân-tsú kik-huat. Tsit-ê huat-kng ê la̍p-pan, i ê kong-lîng to̍h tshin-tshiūnn sī jîn-tsō-tshinn kāng-khuán. Kā i ê nà-kng suî kì-lo̍k--khí-lâi, king-kuè tsi̍t-ê tsi̍t-bió-tsing ē piàn-hîng kuí-nā-pah pái ê kiànn-bīn liáu-āu, to̍h ē-tàng siau-tû tuā-khì lāi-té luān-lîu ê íng-hióng, sán-sing tsi̍t-ê tshing-tshó ê iánn-siōng. Tsit-khuán siau-tû tsi̍t-lia̍p-tshinn ê nà-kng, sī tsi̍t-ê huat-tián-tiong ê ki-su̍t, ē-tàng tī tsi̍t-kuá tsōng-hóng tsi-hā, tī tē-bīn to̍h ē-tàng hip-tio̍h Ha-peh-kip ê iánn-siōng. Tsit-ê ki-su̍t mā ìng-iōng tī jîn-luī-sī-kak-kho-ha̍k lāi-té, ē-sái the̍h-tio̍h tsiok tshing-tshó ê sī-bāng-mo̍͘h iánn-siōng.

## [English] Firing Lasers to Tame the Sky 

Why do stars twinkle? [Our atmosphere is to blame](https://en.wikipedia.org/wiki/Astronomical_seeing) as pockets of slightly off-temperature air, in constant motion, distort the light paths from distant astronomical objects.Atmospheric turbulence is a problem for astronomers because it [blurs the images](https://www.youtube.com/watch?v=or1A4g14_jM) of the sources they want to study.The telescope featured in this image, located at [ESO](https://www.eso.org/) ’s [Paranal Observatory](https://www.eso.org/public/teles-instr/paranal-observatory/) , is equipped with [four lasers](https://www.eso.org/public/teles-instr/paranal-observatory/vlt/vlt-instr/4lgsf/) to combat [this turbulence](https://apod.nasa.gov/apod/ap000725.html) .The lasers are tuned to a color that excites atoms floating high in [Earth's atmosphere](https://www.nasa.gov/sites/default/files/images/463940main_atmosphere-layers2_full.jpg) -- [sodium](https://en.wikipedia.org/wiki/Sodium_layer) left by passing meteors.These [glowing sodium spots](http://sguisard.astrosurf.com/Pagim/M42-4LGS.html) act as artificial stars whose twinkling is immediately recorded and passed to a [flexible mirror](https://www.youtube.com/watch?v=gDGvNyVApgg) that deforms hundreds of times per second, counteracting atmospheric turbulence and resulting in [crisper images](https://www.eso.org/public/images/eso1824b/) .The [de-twinkling](https://en.wikipedia.org/wiki/Adaptive_optics) of stars is a developing field of technology and allows, in some cases, [Hubble](https://www.nasa.gov/audience/forstudents/5-8/features/nasa-knows/what-is-the-hubble-space-telecope-58.html) - [class](https://apod.nasa.gov/apod/ap201206.html) [images](https://apod.nasa.gov/apod/ap181009.html) to be taken from the ground. This technique has also led to spin-off applications in [human vision science](https://www.alpao.com/adaptive-optics/ophtalmology.html) , where it is used to obtain very sharp images of the retina.

## 詞彙學習（漢羅/POJ/KIP/華語/English）

- 【雷射光】lûi-siā-kng/lûi-siā-kng/雷射光/laser
- 【馴服】sûn-ho̍k/sûn-ho̍k/馴服/tame
- 【爁光】nà-kng/nà-kng/閃爍/twinkle
- 【光路】kng-lō͘/kng-lōo/光徑/light path
- 【望遠鏡】bōng-oán-kiàⁿ/bōng-uán-kiànn/望遠鏡/telescope
- 【大氣亂流】tōa-khì-loān-liû/tuā-khì-luān-liû/大氣亂流/atmospheric turbulence
- 【鈉】la̍p/la̍p/鈉/sodium
- 【人造星】jîn-chō-chhiⁿ/jîn-tsō-tshinn/人造星/artificial stars
- 【人類視覺科學】jîn-lūi-sī-kak-kho-ha̍k/jîn-lūi-sī-kak-kho-ha̍k/人類視覺科學/human vision science
- 【視網膜】sī-bāng-mo̍͘h/sī-bāng-mo̍͘h/視網膜/retina

{{% /apod %}}

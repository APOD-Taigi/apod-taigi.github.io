---
title: 火星毅力號 ê 火星第零工
date: 2021-02-19
tags: [火星, 毅力號, 行星間旅行, 噴射推進實驗室, 著陸, 火星第零工, 探測車]
hero: https://apod.nasa.gov/apod/image/2102/Mars_Perseverance_FLR_0000_0666952977_800.jpg
summary: Tī 經過 203 工 ê 行星間旅行，閣經過驚惶七分鐘，毅力號總算是登陸火星矣！
aliases:
  - /2021/02/20210219.html
---

{{% apod %}}

- 原始文章：[Mars Perseverance Sol 0](https://apod.nasa.gov/apod/ap210219.html)
- 影像提供：[NASA](https://www.nasa.gov/), [JPL](https://www.jpl.nasa.gov/), [Mars 2020](https://mars.nasa.gov/mars2020/)

## [漢羅] 火星毅力號 ê 火星第零工

Tī [經過 203 工](https://apod.nasa.gov/apod/ap200731.html) ê 行星間旅行，閣經過驚惶 [七分鐘](https://www.apod.tw/2021/02/20210216.html)，[毅力號總算是登陸火星矣](https://mars.nasa.gov/mars2020/)！確定伊有成功登陸 tī Jezero 石坑了後，南加洲 ê NASA 噴射推進實驗室（JPL）控制中心 to̍h tī 太平洋時間 2 月 18 中晝 12:55（台灣時間 2 月 19 透早 4:55）宣佈這个好消息。Kah 車平大台 ê 火星探測車著陸了後，tī 火星第零 [工](https://en.wikipedia.org/wiki/Sol_(day_on_Mars)#Usage_in_Mars_lander_timekeeping) ê 任務，to̍h 是隨用伊頭前倒爿彼支避障 kha-mé-lah 翕第一張低解析度 ê 相片。這台送去紅色行星 ê 探測車，雄心 pu̍t-pu̍t。伊 kha-mé-lah 面頂 ê 保護蓋猶袂提落來，咱會使 tī [規个火星表面](https://apod.nasa.gov/apod/fap/ap190217.html) ê 影像內底，看著毅力號 ê 烏影。

## [POJ] Hóe-chhiⁿ Gē-le̍k-hō ê Hóe-chhiⁿ tē-lêng-kang

Tī keng-kòe nn̄g-pah-khòng-saⁿ kang ê kiâⁿ-chhiⁿ-kán lú-hêng, koh keng-kòe Kiaⁿ-hiâⁿ-chhi̍t-hun-cheng, Gē-le̍k-hō chóng-sǹg sī teng-lio̍k Hóe-chhiⁿ ah! Khak-tēng i ū sêng-kong teng-lio̍k tī Jezero chio̍h-kheⁿ liáu-āu, Lâm-ka-chiu ê NASA phùn-siā-thui-chìn si̍t-giām-sek (JPL) khòng-chè-tiong-sim to̍h tī Thài-pêng-iûⁿ sî-kan jī goe̍h cha̍p-peh tiong-tàu cha̍p-jī tiám gō͘-cha̍p-gō͘ hun (Tâi-oân sî-kan jī goe̍h cha̍p-káu thàu-chá sì tiám gō͘-cha̍p-gō͘) soan-pò͘ chit-ê hó siau-sit. Kah chhia pêⁿ-tōa-tâi ê Hóe-chhiⁿ thàm-chhek-chhia tio̍h-lio̍k liáu-āu, tī Hóe-chhiⁿ-tē-lêng-kang ê jīm-bū, to̍h sī sûi iōng i thâu-chêng tò-pêng hit-ki phiah-chiòng kha-mé-lah hip tē-it-tiuⁿ kē kái-sek-tō͘ ê siòng-phìⁿ. Chit-tâi sàng-khì âng-sek kiâⁿ-chhiⁿ ê thàm-chhek-chhia, hiông-sim-pu̍t-pu̍t. I kha-mé-lah bīn-téng ê pó-hō͘-kòa iáu-bōe the̍h--lo̍h-lâi, lán ē-sái tī kui-ê Hóe-chhiⁿ piáu-bīn ê iáⁿ-siōng lāi-té, khòaⁿ-tio̍h Gē-le̍k-hō ê o͘-iáⁿ.

## [KIP] Hué-tshinn Gē-li̍k-hō ê Hóe-chhiⁿ tē-lîng-kang

Tī king-kuè nn̄g-pah-khòng-sann kang ê kiânn-tshinn-kán lú-hîng, koh king-kuè Kiann-hiânn-tshi̍t-hun-tsing, Gē-li̍k-hō tsóng-sǹg sī ting-lio̍k Hué-tshinn ah! Khak-tīng i ū sîng-kong ting-lio̍k tī Jezero tsio̍h-khenn liáu-āu, Lâm-ka-tsiu ê NASA phùn-siā-thui-tsìn si̍t-giām-sik (JPL) khòng-tsè-tiong-sim to̍h tī Thài-pîng-îunn sî-kan jī gue̍h tsa̍p-peh tiong-tàu tsa̍p-jī tiám gōo-tsa̍p-gōo hun (Tâi-uân sî-kan jī gue̍h tsa̍p-káu thàu-tsá sì tiám gōo-tsa̍p-gōo) suan-pòo tsit-ê hó siau-sit. Kah tshia pênn-tuā-tâi ê Hué-tshinn thàm-tshik-tshia tio̍h-lio̍k liáu-āu, tī Hué-tshinn-tē-lîng-kang ê jīm-bū, to̍h sī sûi iōng i thâu-tsîng tò-pîng hit-ki phiah-tsiòng kha-mé-lah hip tē-it-tiunn kē kái-sik-tōo ê siòng-phìnn. Tsit-tâi sàng-khì âng-sik kiânn-tshinn ê thàm-tshik-tshia, hiông-sim-pu̍t-pu̍t. I kha-mé-lah bīn-tíng ê pó-hōo-kuà iáu-buē the̍h--lo̍h-lâi, lán ē-sái tī kui-ê Hué-tshinn piáu-bīn ê iánn-siōng lāi-té, khuànn-tio̍h Gē-li̍k-hō ê oo-iánn.

## [English] Mars Perseverance Sol 0 

[After a 203 day](https://apod.nasa.gov/apod/ap200731.html) interplanetary voyage, and [seven minutes](https://apod.nasa.gov/apod/ap210216.html) of terror, [Perseverance has landed on Mars](https://mars.nasa.gov/mars2020/) . Confirmation of the successful landing at Jezero craterwas announced from missioncontrol at NASA’s Jet Propulsion Laboratory in Southern California at12:55 pm PST on February 18.The car-sized Mars rover's Front Left Hazard Avoidance Camera acquired thisinitial low resolution image shortly after touchdown on mission [Sol](https://en.wikipedia.org/wiki/Sol_(day_on_Mars)#Usage_in_Mars_lander_timekeeping) 0.A protective cover is still on the camera, but theshadow of Perseverance, now the most ambitious rover sent to the Red Planet,is visible cast [across the martian surface](https://apod.nasa.gov/apod/ap190217.html) .

## 詞彙學習（台語漢字/POJ/KIP/華語漢字/English）

- 【火星】Hóe-chhiⁿ/Hué-tshinn/火星/Mars
- 【毅力號】Gē-le̍k-hō/Gē-li̍k-hō/毅力號/Perseverance
- 【行星間旅行】kiâⁿ-chhiⁿ-kán lú-hêng/kiânn-tshinn-kán lú-hîng/行星間旅行/interplanetary voyage
- 【噴射推進實驗室】phùn-siā-thui-chìn si̍t-giām-sek/phùn-siā-thui-tsìn si̍t-giām-sik/噴射推進實驗室/Jet Propulsion Laboratory
- 【著陸】tio̍h-lio̍k/tio̍h-lio̍k/著陸/touchdown
- 【火星第零工】Hóe-chhiⁿ tē-lêng-kang/Hué-tshinn tē-lîng-kang/第零火星日/Sol 0
- 【避障 kha-mé-lah】phiah-chiòng kha-mé-lah/phiah-tsiòng kha-mé-lah/避障相機/Hazard Avoidance Camera
- 【探測車】thàm-chhek-chhia/thàm-tshek-tshia/探測車/rover

{{% /apod %}}

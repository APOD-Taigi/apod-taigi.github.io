---
title: 極光樹
date: 2021-02-28
publishdate: 2021-02-28T13:00:00+08:00
tags: [極光, 高能電子, 地球大氣層]
hero: https://apod.nasa.gov/apod/fap/image/2102/AuroraTree_Wallace_960.jpg
summary: 是咧！你 ê 樹仔敢有法度按呢？這張相片是 tī 附近樹仔 ê 樹枝暗爿 kah 遠方極光 ê 視覺巧合。
categories: [podcast]
vocals: [阿錕]
---

{{% apod %}}

- 原始文章：[The Aurora Tree](https://apod.nasa.gov/apod/ap210228.html)
- 影像來源 kah 版權：[Alyn Wallace][Alyn Wallace]
- 台文翻譯：[An-Li Tsai](mailto:thianbun.taigi@gmail.com) ([NCU](https://www.astro.ncu.edu.tw))

{{< podcast "ckumpxps668pa0908tt2xxkf9" >}}

## [漢羅] 極光樹

是咧！你 ê 樹仔敢有法度按呢？
[這張相片][Pictured] 是 tī 附近樹仔 ê 樹枝暗爿 kah 遠方極光 ê 視覺巧合。
這个 [極光][aurora] 是遮爾美麗，因為伊配合 [樹枝][tree] ê 形體。
結果攝影師看到戇去，煞袂記得翕相。
若是撨到一个角度，極光看起來 to̍h 親像是樹仔 ê 葉仔。
好咧佳哉！Tī 極光變做 [另外][different] [一組][overall] [形體][shape] 進前，攝影師已經回神，kā 這个 [美麗 ê 瞬間][momentary coincidence] 翕起來。
一般來講，極光是 [太陽能量][solar explosions] 爆發引起 ê。
是高能 [電子][electrons] kah [地球大氣層][Earth's atmosphere] tī 150 公里懸 ê 所在相碰產生 ê 。
這个地球 kah 天空 ê 特別合作，是 tī 2017 年 3 月 tī [冰島][Iceland] 看著 ê。


## [POJ] Ke̍k-kng-chhiú

Sī-lih! Lí ê chhiū-á kám ū-hoat-tō͘ án-ni?
Chit-tiuⁿ siòng-phìⁿ sī tī hù-kūn chhiū-á ê àm-pêng kah oán-hong ke̍k-kng ê sī-kak khá-ha̍p.
Chi̍t-ê ke̍k-kng sī chiah-nī bí-lē, in-ūi i phòe-ha̍p chhiū-ki ê hêng-thé.
Kiat-kó liap-iáⁿ-su khòaⁿ-kàu gōng--khì, soah bōe-kì-tit hip-siòng.
Nā-sī chhiâu-kàu chi̍t-ê kak-tō͘, ke̍k-kng khòaⁿ--khí-lâi to̍h chhin-chhiūⁿ sī chhiū-á ê hio̍h-á.
Hó-lí-ka-chài! Tī ke̍k-kng piàn-chò lēng-gōa chi̍t-cho͘ hêng-thé chìn-chêng, liap-iáⁿ-su í-keng hôe-sîn, kā chi̍t-ê bí-lē ê sùn-kan hip--khí-lâi.
It-poaⁿ-lâi-kóng, ke̍k-kng sī thài-iông lêng-liōng po̍k-hoat ín-khí ê.
Sī kong-lêng tiān-chú kah tē-kiû tōa-khì-chân tī chi̍t-pah-gō͘-cha̍p kong-lí koân ê só͘-chāi sán-seng ê.
Chi̍t-ê tē-kiû kah thian-khong ê te̍k-pia̍t ha̍p-chok, sī tī jī-khòng-it-chhit nî saⁿ goe̍h tī peng-tó khòaⁿ-ē-tio̍h.

## [KIP] Ki̍k-kng-tshiú

Sī-lih! Lí ê tshiū-á kám ū-huat-tōo án-ni?
Tsit-tiunn siòng-phìnn sī tī hù-kūn tshiū-á ê àm-pîng kah uán-hong ki̍k-kng ê sī-kak khá-ha̍p.
Tsi̍t-ê ki̍k-kng sī tsiah-nī bí-lē, in-uī i phuè-ha̍p tshiū-ki ê hîng-thé.
Kiat-kó liap-iánn-su khuànn-kàu gōng--khì, suah buē-kì-tit hip-siòng.
Nā-sī tshiâu-kàu tsi̍t-ê kak-tōo, ki̍k-kng khuànn-khí-lâi to̍h tshin-tshiūnn sī tshiū-á ê hio̍h-á.
Hó-lí-ka-tsài! Tī ki̍k-kng piàn-tsò līng-guā tsi̍t-tso͘ hîng-thé tsìn-tsîng, liap-iánn-su í-king huê-sîn, kā tsi̍t-ê bí-lē ê sùn-kan hip--khí-lâi.
It-puann-lâi-kóng, ki̍k-kng sī thài-iông lîng-liōng po̍k-huat ín-khí ê.
Sī kong-lîng tiān-tsú kah tē-kiû tuā-khì-tsân tī tsi̍t-pah-gōo-tsa̍p kong-lí kuân ê sóo-tsāi sán-sing ê.
Tsi̍t-ê tē-kiû kah thian-khong ê ti̍k-pia̍t ha̍p-tsok, sī tī jī-khòng-it-tshit nî sann gue̍h tī ping-tó khuànn-ē-tio̍h.

## [English] The Aurora Tree

Yes, but can your tree do this? [Pictured][Pictured] is a visual coincidence between the dark branches of a nearby tree and bright glow of a distant aurora. The beauty of the [aurora][aurora] -- combined with how it seemed to mimic a [tree][tree] right nearby -- mesmerized the photographer to such a degree that he momentarily forgot to take pictures. When viewed at the right angle, it seemed that this tree had aurora for leaves. Fortunately, before the aurora morphed into a [different][different] [overall][overall] [shape][shape], he came to his senses and capture the awe-inspiring [momentary coincidence][momentary coincidence]. Typically triggered by [solar explosions][solar explosions], aurora are caused by high energy [electrons][electrons] impacting the [Earth's atmosphere][Earth's atmosphere] around 150 kilometers up. The unusual Earth-sky collaboration was witnessed in March of 2017 in [Iceland][Iceland].


## 詞彙學習（漢羅/POJ/KIP/華文/English）

- 【極光】ke̍k-kng/ki̍k-kng/極光/aurora
- 【攝影師】liap-iáⁿ-su/liap-iánn-su/攝影師/photographer

{{% /apod %}}

[Alyn Wallace]: https://www.instagram.com/alynwallace/
[Pictured]: https://www.instagram.com/p/Bk5qaz2nRg6/
[aurora]: https://www.nasa.gov/mission_pages/sunearth/about-aurorae/index.html
[tree]: https://apod.nasa.gov/apod/ap150525.html
[different]: https://apod.nasa.gov/apod/ap161031.html
[overall]: https://apod.nasa.gov/apod/ap161023.html
[shape]: https://apod.nasa.gov/apod/ap190218.html
[momentary coincidence]: https://blogmais.files.wordpress.com/2008/04/imagem_ht_07-04-23.jpg
[solar explosions]: https://solarscience.msfc.nasa.gov/CMEs.shtml
[electrons]: http://history.aip.org/exhibits/electron/jjelectr.htm
[Earth's atmosphere]: https://www.nasa.gov/mission_pages/sunearth/science/atmosphere-layers2.html
[Iceland]: https://en.wikipedia.org/wiki/Iceland

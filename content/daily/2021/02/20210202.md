---
title: 七彩 ê 四分儀座流星
date: 2021-02-02
tags: [四分儀座, 流星, 流星體, 隕石, 流星雨, 火流星, 小行星, 鎂, 鈣, 鎳, 氮, 窒素, 窒素, 氧, 酸素, 電離軌跡]
hero: https://apod.nasa.gov/apod/image/2102/MeteorStreak_Kuszaj_1080.jpg
summary: 流星會使 sī 七彩 ê。
aliases:
  - /2021/02/20210202.html
categories: [podcast]
vocals: [阿錕]
---

{{% apod %}}

- 原始文章：[A Colorful Quadrantid Meteor](https://apod.nasa.gov/apod/ap210202.html)
- 影像提供佮版權：[Nicolas Paladini](https://www.instagram.com/nicolas_paladini/)
- APOD 嘛有 [英文版](https://www.facebook.com/AstronomyPictureOfTheDay)、[Catalan 版](https://www.facebook.com/apod.cat)、[葡萄牙文版](https://www.facebook.com/apodbrasil/) ê 面冊矣！
- 台文翻譯：[An-Li Tsai](mailto:thianbun.taigi@gmail.com) ([NCU](https://www.astro.ncu.edu.tw))

{{< podcast "cklqds3k9x62908850ptxakky" >}}

## [漢羅] 七彩 ê 四分儀座流星

流星會使 sī 七彩 ê。[人類 ê 目睭](https://medium.com/photography-secrets/whats-the-difference-between-a-camera-and-a-human-eye-a006a795b09f) sī 無法度分辨遮爾濟色光。毋閣，kha-mé-lah 會使。這張相片 sī 用 kha-mé-lah tī [美國](https://www.cia.gov/the-world-factbook/countries/united-states/#introduction) ê [Missouri](https://en.wikipedia.org/wiki/Missouri) 翕 ê [四分儀座流星](https://en.wikipedia.org/wiki/Quadrantids)。Tī 這個月初，in 毋但光 kah 驚死人，閣五彩繽紛。這粒 [發光 ê 石頭](https://upload.wikimedia.org/wikipedia/commons/6/63/Meteoroid_meteor_meteorite.gif)，應該 sī 去予小行星 [2003 EH1](https://en.wikipedia.org/wiki/(196256)_2003_EH1) 放捒了後，tī 行過 [地球大氣層](https://scied.ucar.edu/shortcontent/earths-atmosphere) ê 時陣燒出一條路 ê。[流星 ê 色光](https://www.amsmeteors.org/fireballs/faqf/#5) 通常 sī ùi [流星](https://solarsystem.nasa.gov/asteroids-comets-and-meteors/meteors-and-meteorites/in-depth/) 解體了後，產生 ê 離子元素來 ê。青藍色 ê 光一般攏是 ùi [鎂](https://youtu.be/wqErrNvns4o) 來 ê。[鈣](https://periodic.lanl.gov/20.shtml) 會發出茄仔色 ê 光。[鎳](https://en.wikipedia.org/wiki/Nickel) 會發出青色 ê 光。毋閣，紅色一般來講，sī ùi 地球大氣內底，高能 ê [窒素](https://youtu.be/0kMqRhJ_A0c) kah [酸素](https://youtu.be/qERdL8uHSgI) 來 ê。這个遮爾光 ê [火](https://www.amsmeteors.org/fireballs/faqf/) [流星](https://www.amsmeteors.org/meteor-showers/meteor-faq/) 一目[目聶] to̍h 無去矣，比一秒鐘猶閣較短。毋閣，伊留一條 [去予風歕出來 ê 電離軌跡](https://youtu.be/KJpQTL6V_WI)，煞留幾若分鐘久 ê [光予人看著](https://apod.nasa.gov/apod/ap180817.html)。

## [POJ] Chhit-chhái ê Sì-hun-gî-chō liû-chhiⁿ

Liû-chhiⁿ ē-sái sī chhit-chhái--ê. Jîn-lūi ê ba̍k-chiu sī bô-hoat-tō͘ hun-piān chiah-nī chē sek-kng. M̄-koh, kha-mé-lah ē-sái. Chit-tiuⁿ siòng-phìⁿ sī iōng kha-mé-lah tī Bí-kok ê Missouri hip--ê Sì-hun-gî-chō liû-chhiⁿ. Tī chi̍t-kò-goe̍h-chhōe, in m̄-nā kng kah kiaⁿ-sí-lâng, koh ngó͘-chhái-phin-hun. Chit-lia̍p hoat-kng ê chio̍h-thâu, eng-kai sī khì hō͘ sió-kiâⁿ-chhiⁿ jī-khòng-khòng-sam EH-it pàng-sak liáu-āu, tī kiâⁿ-kòe tē-kiû tōa-khì-chân ê sî-chūn sió-chhut chi̍t-tiâu-lō͘ ê. Liû-chhiⁿ ê sek-kng thong-siông sī ùi liû-chhiⁿ kái-thé liáu-āu, sán-seng ê lî-chú goân-sò͘ lâi--ê. Chhiⁿ-nâ-sek ê kng it-poaⁿ lòng-sí ùi bí lâi--ê. Kài ē hoat-chhut kiô-á-sek ê kng. Gia̍t ē hoat-chhut chhiⁿ-sek ê kng. M̄-koh, âng-sek it-poaⁿ lâi-kóng, sī ùi tē-kiû tōa-khì lāi-té, ko-lêng ê chit-sò͘ kah sng-sò͘ lâi--ê. Chit-ê chiah-nī kng ê hóe-liû-chhiⁿ chi̍t-ba̍k-nih to̍h bô-khì-ah, pí chi̍t-bió-cheng iáu-koh khah té. M̄-koh, i lâu chi̍t-tiâu khì hō͘ hong pûn--chhut-lâi ê tiān-lî kúi-jiah, soah lâu kúi-ā hun-cheng kú ê kng hō͘ 人 khòaⁿ-tio̍h.

## [KIP] Tshit-tshái ê Sì-hun-gî-tsō lîu-tshinn

Lîu-tshinn ē-sái sī tshit-tshái--ê. Jîn-luī ê ba̍k-tsiu sī bô-huat-tōo hun-piān tsiah-nī tsē sik-kng. M̄-koh, kha-mé-lah ē-sái. Tsit-tiunn siòng-phìnn sī iōng kha-mé-lah tī Bí-kok ê Missoori hip--ê Sì-hun-gî-tsō lîu-tshinn. Tī tsi̍t-kò-gue̍h-tshuē, in m̄-nā kng kah kiann-sí-lâng, koh ngóo-tshái-phin-hun. Tsit-lia̍p huat-kng ê tsio̍h-thâu, ing-kai sī khì hōo sió-kiânn-tshinn jī-khòng-khòng-sam EH-it pàng-sak liáu-āu, tī kiânn-kuè tē-kîu tuā-khì-tsân ê sî-tsūn sió-tshut tsi̍t-tiâu-lōo ê. Lîu-tshinn ê sik-kng thong-siông sī uì lîu-tshinn kái-thé liáu-āu, sán-sing ê lî-tsú guân-sòo lâi--ê. Tshinn-nâ-sik ê kng it-puann lòng-sí uì bí lâi--ê. Kài ē huat-tshut kiô-á-sik ê kng. Gia̍t ē huat-tshut tshinn-sik ê kng. M̄-koh, âng-sik it-puann lâi-kóng, sī uì tē-kîu tuā-khì lāi-té, ko-lîng ê tsit-sòo kah sng-sòo lâi--ê. Tsit-ê tsiah-nī kng ê hué-lîu-tshinn tsi̍t-ba̍k-nih to̍h bô-khì-ah, pí tsi̍t-bió-tsing iáu-koh khah té. M̄-koh, i lâu tsi̍t-tiâu khì hōo hong pûn--tshut-lâi ê tiān-lî kuí-jiah, suah lâu kuí-ā hun-tsing kú ê kng hōo 人 khuànn-tio̍h.

## [English] A Colorful Quadrantid Meteor 

Meteors can be colorful.While the [human eye](https://medium.com/photography-secrets/whats-the-difference-between-a-camera-and-a-human-eye-a006a795b09f) usually cannot discern many colors, cameras often can.Pictured is a [Quadrantids meteor](https://en.wikipedia.org/wiki/Quadrantids) captured by camera over [Missouri](https://en.wikipedia.org/wiki/Missouri) , [USA](https://www.cia.gov/the-world-factbook/countries/united-states/#introduction) , early this month that was not only impressively bright, but colorful.The [radiant grit](https://upload.wikimedia.org/wikipedia/commons/6/63/Meteoroid_meteor_meteorite.gif) , likely cast off by asteroid [2003 EH1](https://en.wikipedia.org/wiki/(196256)_2003_EH1) ,blazed a path across [Earth's atmosphere](https://scied.ucar.edu/shortcontent/earths-atmosphere) . [Colors in meteors](https://www.amsmeteors.org/fireballs/faqf/#5) usually originate from ionized elements released as the [meteor](https://solarsystem.nasa.gov/asteroids-comets-and-meteors/meteors-and-meteorites/in-depth/) disintegrates, with blue-green typically originating from [magnesium](https://youtu.be/wqErrNvns4o) , [calcium](https://periodic.lanl.gov/20.shtml) radiating violet, and [nickel](https://en.wikipedia.org/wiki/Nickel) glowing green.Red, however, typically originates from energized [nitrogen](https://youtu.be/0kMqRhJ_A0c) and [oxygen](https://youtu.be/qERdL8uHSgI) in the Earth's atmosphere. This bright [meteor](https://www.amsmeteors.org/meteor-showers/meteor-faq/) ic [fireball](https://www.amsmeteors.org/fireballs/faqf/) was gone in a flash -- less than a second -- but it left a [wind-blown ionization trail](https://youtu.be/KJpQTL6V_WI) that [remained visible](https://apod.nasa.gov/apod/ap180817.html) for several minutes.

## 詞彙學習（台語漢字/POJ/KIP/華語漢字/English）

- 【四分儀座】Sì-hun-gî-chō/Sì-hun-gî-tsō/四分儀座/Quadrantid
- 【流星】liû-chhiⁿ/liû-tshinn/流星/meteor
- 【流星體】liû-chhiⁿ-thé/liû-tshinn-thé/流星體/meteoroid
- 【隕石】ún-chio̍h/ún-tsio̍h/隕石/meteorite
- 【流星雨】liû-chhiⁿ-hō͘/liû-tshinn-hōo/流星雨/meteor shower
- 【火流星】hóe-liû-chhiⁿ/hué-lîu-tshinn/火流星/meteoric fireball
- 【小行星】sió-kiâⁿ-chhiⁿ/sió-kiânn-tshinn/小行星/asteroid
- 【鎂】bí/bí/鎂/magnesium
- 【鈣】kài/kài/鈣/calcium
- 【鎳】gia̍t/gia̍t/鎳/nickel
- 【氮】tām/tām/氮/nitrogen
- 【窒素】chek-sò͘/tsik-sòo/氮氣/nitrogen
- 【窒素】chit-sò͘/tsit-sòo/氮氣/nitrogen
- 【氧】ióng/ióng/氧氣/oxygen
- 【酸素】sng-sò͘/sng-sòo/氧氣/oxygen
- 【電離軌跡】tiān-lî kúi-jiah/tiān-lî kúi-jiah/電離軌跡/ionization trail

{{% /apod %}}

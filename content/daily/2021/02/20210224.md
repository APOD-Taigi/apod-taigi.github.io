---
title: 哈伯 hip--ê 捲螺仔星系 M66
date: 2021-02-24
publishdate: 2021-02-24T13:00:00+08:00
tags: [哈伯，捲螺仔星系， M66，M65, NGC 3628, 獅仔座三生仔, 厝邊星系，]
hero: https://apod.nasa.gov/apod/fap/image/2102/M66_HubbleShatz_2066.jpg
summary: 看著老朋友 ê 新造型總是會感覺心適。這張遮爾媠 ê，用哈伯太空望遠鏡 hip--ê 厝邊 ê 捲螺仔星系 M66，to̍h 是按呢。
---

{{% apod %}}

- 原始文章：[Spiral Galaxy M66 from Hubble](https://apod.nasa.gov/apod/ap210224.html)
- 影像提供：[NASA][NASA], [ESA][ESA], [Hubble][Hubble], [Janice Lee][Janice Lee]; 資料處理 kah 版權：[Leo Shatz][Leo Shatz]; 文稿：[Karen Masters][Karen Masters]
- 台文翻譯：An-Li Tsai ([NCU](https://www.astro.ncu.edu.tw))

## [漢羅] 哈伯 hip--ê 捲螺仔星系 M66
看著老朋友 ê 新造型總是會感覺心適。
這張遮爾媠 ê，用 [哈伯太空望遠鏡][Hubble Space Telescope] hip--ê 厝邊 ê [捲螺仔星系 M66][spiral galaxy M66]，to̍h 是按呢。
這个中央有一个細支星系棍 ê 捲螺仔星系，是 [獅仔座三生仔星群][Leo Galaxy Triplet] ê 成員之一。
這是一个離咱 3000 萬光年遠 ê 星系群，內底有三个星系。
這个獅仔座三生仔 [tùi 細台望遠鏡來講，是一个足有人緣 ê 目標][popular target for relatively small telescopes]。
因為 [M66][M66] kah 伊 ê 星系伴，[M65][M65] kah [NGC 3628][NGC 3628]，攏 tī 附近，互相 ê [角距離][angular width] 差不多 kah [月圓][full moon] ê 大細欲平闊。
這張 M66 ê [影像][featured image] 是 [哈伯 hip--ê][M66 was taken by Hubble]，是為著欲 [揣出][investigate] [恆星形成][star formation] kah [分子氣體雲][molecular gas clouds] 之間 ê 關連。
看會著真清楚 ê 影像，有 [足光 ê 藍光星][bright blue stars]，tī 外沿捲螺仔手骨閃閃爍爍 ê [粉紅仔色離子水素雲][pink ionized hydrogen clouds]，閣有內底藏足濟 [恆星形成][star formation] ê [塗粉烏帶][dust lane]。

## [POJ] Ha-peh hip--ê kńg-lê-á seng-hē M-la̍k-cha̍p-la̍k

Khòaⁿ-tio̍h lāu pêng-iú ê sin chō-hêng chóng-sī ē kám-kak sim-sek.
Chit-tiuⁿ chiah-nī súi ê, iōng Ha-peh thài-khong-bōng-oán-kiàⁿ hip--ê chhù-piⁿ seng-hē M-la̍k-cha̍p-la̍k, to̍h sī án-ni.
Chit-ê tiong-ng ū chi̍t-ê sè-kí seng-hē-kùn ê kńg-lê-á seng-hē, sī Sai-á-chō saⁿ-sìⁿ-á seng-kûn ê sêng-goân chi-it.
Che sī chi̍t-ê lî lán saⁿ-chheng-bān kng-nî hn̄g ê seng-hē-kûn, lāi-té ū saⁿ-ê seng-hē.
Chit-ê Sai-á-chō saⁿ-sìⁿ-á tùi sè-tâi bōng-oán-kiàⁿ lâi-kóng, sī chi̍t-ê chiok ū lâng-iân ê bo̍k-piau.
In-ūi M-la̍k-cha̍p-la̍k kah i ê seng-hē-phōaⁿ, M-la̍k-cha̍p-gō͘ kah NGC-sam-lio̍k-jī-pat, lóng tī hū-kūn, hō͘-siong ê kak-kū-lî chha-put-to kah goe̍h-îⁿ ê tōa-sè beh pêⁿ-khoah.
Chit-tiuⁿ M-la̍k-cha̍p-la̍k ê iáⁿ-siōng sī Ha-peh hip--ê, sī ūi-tio̍h beh chhōe-chhut hêng-chhiⁿ hêng-sêng kah hūn-chú khì-thé-hûn ê koan-liân.
Khòaⁿ-ē-tio̍h chin chheng-chhó͘ ê iáⁿ-siōng, ū chiok-kng ê nâ-kng-chhiⁿ, tī gōa-iân kńg-lê-á chhiú-kut siám-siám-sih-sih ê hún-âng-á-sek lî-chú chúi-sò͘-hûn, koh-ū lāi-té chhàng chiok-chōe hêng-chhiⁿ hêng-sêng ê thô͘-hún o͘-tòa.


## [KIP] Ha-peh hip--ê kńg-lê-á sing-hē M-la̍k-tsa̍p-la̍k

Khuànn-tio̍h lāu pîng-íu ê sin tsō-hîng tsóng-sī ē kám-kak sim-sik.
Tsit-tiunn tsiah-nī suí ê, iōng Ha-peh thài-khong-bōng-uán-kiànn hip--ê tshù-pinn sing-hē M-la̍k-tsa̍p-la̍k, to̍h sī án-ni.
Tsit-ê tiong-ng ū tsi̍t-ê sè-kí sing-hē-kùn ê kńg-lê-á sing-hē, sī Sai-á-tsō sann-sìnn-á sing-kûn ê sîng-guân tsi-it.
Tse sī tsi̍t-ê lî lán sann-tshing-bān kng-nî hn̄g ê sing-hē-kûn, lāi-té ū sann-ê sing-hē.
Tsit-ê Sai-á-tsō sann-sìnn-á tuì sè-tâi bōng-uán-kiànn lâi-kóng, sī tsi̍t-ê tsiok ū lâng-iân ê bo̍k-piau.
In-uī M-la̍k-tsa̍p-la̍k kah i ê sing-hē-phuānn, M-la̍k-tsa̍p-gōo kah NGC-sam-lio̍k-jī-pat, lóng tī hū-kūn, hōo-siong ê kak-kū-lî tsha-put-to kah gue̍h-înn ê tuā-sè beh pênn-khuah.
Tsit-tiunn M-la̍k-tsa̍p-la̍k ê iánn-siōng sī Ha-peh hip--ê, sī uī-tio̍h beh tshuē-tshut hîng-tshinn hîng-sîng kah hūn-tsú khì-thé-hûn ê kuan-liân.
Khuànn-ē-tio̍h tsin tshing-tshóo ê iánn-siōng, ū tsiok-kng ê nâ-kng-tshinn, tī guā-iân kńg-lê-á tshíu-kut siám-siám-sih-sih ê hún-âng-á-sik lî-tsú tsuí-sòo-hûn, koh-ū lāi-té tshàng tsiok-tsuē hîng-tshinn hîng-sîng ê thôo-hún oo-tuà.


## [English] Spiral Galaxy M66 from Hubble

It's always nice to get a new view of an old friend. This stunning [Hubble Space Telescope][Hubble Space Telescope] image of nearby [spiral galaxy M66][spiral galaxy M66] is just that. A spiral galaxy with a small central bar, M66 is a member of the [Leo Galaxy Triplet][Leo Galaxy Triplet], a group of three galaxies about 30 million light years from us. The Leo Triplet is a [popular target for relatively small telescopes][popular target for relatively small telescopes], in part because [M66][M66] and its galactic companions [M65][M65] and [NGC 3628][NGC 3628] all appear separated by about the [angular width][angular width] of a [full moon][full moon]. The [featured image][featured image] of [M66 was taken by Hubble][M66 was taken by Hubble] to help [investigate][investigate] the connection between [star formation][star formation] and [molecular gas clouds][molecular gas clouds]. Clearly visible are [bright blue stars][bright blue stars], [pink ionized hydrogen clouds][pink ionized hydrogen clouds] -- sprinkled all along the outer spiral arms, and dark [dust lane][dust lane]s in which more [star formation][star formation] could be [hiding][hiding].

## 詞彙學習（台語漢字/POJ/KIP/華語漢字/English）

- 【捲螺仔星系】kéng-lê-á seng-hē/kíng-lê-á sing-hē/螺旋星系/spiral galaxy
- 【哈伯太空望遠鏡】Ha-peh thài-khong-bōng-oán-kiàⁿ/Ha-peh thài-khong-bōng-uán-kiànn/哈伯太空望遠鏡/Hubble Space Telescope
- 【星系棍】seng-hē kùn/sing-hē kùn/星系棒/galactic bar
- 【獅仔座三生仔星群】Sai-á-chō saⁿ-sìⁿ-á seng-kûn/Sai-á-tsō sann-sìnn-á sing-kûn/獅子座三胞胎星群/Leo Galaxy Triplet
- 【角距離】kak-kū-lî/kak-kū-lî/角距離/angular distance
- 【恆星形成】hêng-chhiⁿ hêng-sêng/hîng-tshinn hîng-sîng/恆星形成/star formation
- 【離子水素】lî-chú chúi-sò͘/lî-tsú tsuí-sòo/離子氫/ionized hydrogen
- 【塗粉烏帶】thô͘-hún o͘-tòa/thôo-hún oo-tuà/暗灰塵帶/dark dust lane

{{% /apod %}}

[NASA]: https://www.nasa.gov/
[ESA]: https://www.esa.int
[Hubble]: https://www.nasa.gov/mission_pages/hubble/main/index.html
[Janice Lee]: https://www.linkedin.com/in/janiceleeastro/
[Leo Shatz]: https://www.astrobin.com/users/spinlock/
[Karen Masters]: https://www.haverford.edu/users/klmasters
[Hubble Space Telescope]: https://hubblesite.org/
[spiral galaxy M66]: https://en.wikipedia.org/wiki/Messier_66
[Leo Galaxy Triplet]: https://apod.nasa.gov/apod/ap190418.html
[popular target for relatively small telescopes]: https://www.messier-objects.com/leo-triplet/
[M66]: https://apod.nasa.gov/apod/ap101113.html
[M65]: https://apod.nasa.gov/apod/ap070601.html
[NGC 3628]: https://apod.nasa.gov/apod/ap200604.html
[angular width]: https://astronomy.swin.edu.au/cosmos/a/Angular+Diameter
[full moon]: https://slate.com/technology/2014/01/moon-and-andromeda-relative-size-in-the-sky.html
[featured image]: https://www.astrobin.com/qzaary/B/
[M66 was taken by Hubble]: https://www.nasa.gov/feature/goddard/2017/messier-66
[investigate]: https://www.stsci.edu/hst/phase2-public/15654.pdf
[star formation]: http://ircamera.as.arizona.edu/NatSci102/NatSci102/lectures/starform.htm
[molecular gas clouds]: https://astronomy.swin.edu.au/cosmos/m/Molecular+Cloud
[bright blue stars]: https://www.skyatnightmagazine.com/space-science/star-colours/
[pink ionized hydrogen clouds]: https://en.wikipedia.org/wiki/H-alpha
[dust lane]: https://en.wikipedia.org/wiki/Dust_lane
[star formation]: https://science.nasa.gov/astrophysics/focus-areas/how-do-stars-form-and-evolve
[hiding]:https://static.boredpanda.com/blog/wp-content/uploads/2016/11/find-hidden-cat-camouflage-hide-and-seek-catouflage-71-58358fc2011da__605.jpg

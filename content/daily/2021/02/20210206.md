---
title: 北方寒天 ê 暗暝
date: 2021-02-06
tags: [拼接圖, 全景投影圖, 子午線天頂, 五車二, 御夫座, 馭者座, 戰車星座, 冬季六角形星群, 雙星系統, 獵戶座]
hero: https://apod.nasa.gov/apod/image/2102/Siemiony_las_31_01_2021_1024.jpg
summary: Tī 這个恬靜 ê 森林 kah 夜空，白雪 to̍h 親像一領毯仔仝款崁 tī 塗跤。
aliases:
  - /2021/02/20210206.html
categories: [podcast]
vocals: [阿錕]
---

{{% apod %}}

- 原始文章：[A Northern Winter Night](https://apod.nasa.gov/apod/ap210206.html)
- 影像來源佮 [版權](https://apod.nasa.gov/apod/lib/about_apod.html#srapply)：[Lukasz Zak](https://www.instagram.com/lukaszzak/)
- 台文翻譯：[An-Li Tsai](mailto:thianbun.taigi@gmail.com) ([NCU](https://www.astro.ncu.edu.tw))

{{< podcast "cklzdrrpkzpwm080472ngr6v5" >}}

## [漢羅] 北方寒天 ê 暗暝

Tī 這个恬靜 ê 森林 kah 夜空，[白雪 to̍h 親像一領毯仔仝款崁 tī](https://apod.tw/daily/20210201/) 塗跤。這張拼接圖是一月底 ê 時陣，tī [地球](https://www.nasa.gov/wallops/2021/feature/watch-the-february-20-antares-launch-from-wallops) 波蘭西北爿 Siemiony 附近一个安靜 ê 田庄仔路，kā 翕著 ê 景色鬥做這張 360 度 ê 全景投影圖。這个暗暝有夠寒 ê！Tī 樹林圍起來 ê 天頂，是 tī 北方寒天 ê [銀河](https://apod.tw/2021/01/20210122.html) 內底，閃閃爍爍 ê 天星 kah 星雲。Tī 子午線天頂附近 ê 彼粒星是 [五車二](http://stars.astro.illinois.edu/sow/capella.html)，差不多 tī 樹仔面頂 43 光年懸 ê 所在。戰車星座，御夫座 ê Alpha 星是 [冬季六角形](https://apod.nasa.gov/apod/ap191226.html) 星群 ê 一部份。五車二是真有名 ê 雙星系統。Tī 五車二 ê 正爿面頂，綴銀河 ê 方向行去，你可能會看著 tī 北方寒天暗暝，彼个熟似 ê [獵戶座](https://apod.nasa.gov/apod/ap200919.html)。

## [POJ] Pak-hong kôaⁿ-thiⁿ ê àm-mî

Tī chit-ê tiām-chēng ê som-lîm kah iā-khong, pe̍h-soat to̍h chhin-chhiūⁿ chi̍t-niá thán-á khàm tī thô͘-kha. Chit-tiuⁿ pheng-chiap-tô͘ sī it-goe̍h-té ê sî-chūn, tī tē-kiû Pho-lân sai-pak-pêng  Siemiony hù-kūn chi̍t-ê an-chēng ê chhân-chng-á-lō͘, kā hip-tio̍h-ê kéng-sek tàu-chò chit-tiuⁿ saⁿ-pah-la̍k-cha̍p tō͘ ê choân-kéng tâu-iáⁿ-tô͘. Chit-ê àm-mî ū-kàu kôaⁿ--ê! Tī chhiū-nâ ûi--khí-lâi ê thiⁿ-téng, sī tī pak-hong kôaⁿ-thiⁿ ê Gîn-hô lāi-té, siám-siám-sih-sih ê thiⁿ-chhiⁿ kah seng-hûn. Tī chú-ngó͘-sòaⁿ-thian-téng hù-kūn ê hit-lia̍p chhiⁿ sī Ngó͘-ki-jī, chha-put-to tī chhiū-á bīn-téng sì-cha̍p-saⁿ kng-nî koân ê só͘-chāi.   Chiàn-chhia   seng-chō,   Gū-hu-chō ê Alpha chhiⁿ sī  Tang-kùi-la̍k-kak-hêng seng-kûn ê chi̍t-pō͘-hūn. Ngó͘-ki-jī sī chin ū-miâ ê siang-chhiⁿ hē-thóng. Tī Ngó͘-ki-jī ê chiàⁿ-pêng bīn-téng, tòe Gîn-hô ê hong-hiòng kiâⁿ--khì, lí khó-lêng ē khòaⁿ-tio̍h tī pak-hong kôaⁿ-thiⁿ àm-mî, hit-ê se̍k-sāi ê La̍h-hō-chò.

## [KIP] Pak-hong kuânn-thinn ê àm-mî

Tī tsit-ê tiām-tsīng ê som-lîm kah iā-khong, pe̍h-suat to̍h tshin-tshiūnn tsi̍t-niá thán-á khàm tī thôo-kha. Tsit-tiunn phing-tsiap-tôo sī it-gue̍h-té ê sî-tsūn, tī tē-kiû Pho-lân sai-pak-pîng Siemiony hù-kūn tsi̍t-ê an-tsīng ê tshân-tsng-á-lōo, kā hip-tio̍h-ê kíng-sik tàu-tsò tsit-tiunn sann-pah-la̍k-tsa̍p tōo ê tsuân-kíng tâu-iánn-tôo. Tsit-ê àm-mî ū-kàu kuânn--ê! Tī tshiū-nâ uî--khí-lâi ê thinn-tíng, sī tī pak-hong kuânn-thinn ê Gîn-hô lāi-té, siám-siám-sih-sih ê thinn-tshinn kah sing-hûn. Tī tsú-ngóo-suànn-thian-tíng hù-kūn ê hit-lia̍p tshinn sī Ngóo-ki-jī, tsha-put-to tī tshīu-á bīn-tíng sì-tsa̍p-sann kng-nî kuân ê sóo-tsāi. Tsiàn-tshia  sing-tsō,  Gū-hu-tsō ê Alpha tshinn sī Tang-kuì-la̍k-kak-hîng sing-kûn ê tsi̍t-pōo-hūn. Ngóo-ki-jī sī tsin ū-miâ ê siang-tshinn hē-thóng. Tī Ngóo-ki-jī ê tsiànn-pîng bīn-tíng, tuè Gîn-hô ê hong-hiòng kiânn--khì, lí khó-lîng ē khuànn-tio̍h tī pak-hong kuânn-thinn àm-mî, hit-ê si̍k-sāi ê La̍h-hō-tsò.

## [English] A Northern Winter Night 

[Snow blankets](https://apod.nasa.gov/apod/ap210201.html) the ground in this serene forest and sky view.Assembled in a 360 degree panoramic projection, the mosaicked frames werecaptured at January's end along a quiet country road nearSiemiony, northeastern Poland, [planet Earth](https://www.nasa.gov/wallops/2021/feature/watch-the-february-20-antares-launch-from-wallops) .The night was cold and between trees reaching toward the skyshine the stars and nebulae of the northern winter [Milky Way](https://apod.nasa.gov/apod/ap210122.html) .Near zenith is bright [star Capella](http://stars.astro.illinois.edu/sow/capella.html) ,a mere 43 light-years above the tree tops.Alpha star of the constellation Auriga the Charioteer and part of the [winter hexagon](https://apod.nasa.gov/apod/ap191226.html) asterism, Capella is a well-studied double star system.Follow the Milky Way above and right of Capella and you mightspot the familiar [stars of Orion](https://apod.nasa.gov/apod/ap200919.html) in the northern winter night.

## 詞彙學習

|漢羅|POJ|KIP|華語|English|
|-|-|-|-|-|
|拼接圖|pheng-chiap-tô͘|phing-tsiap-tôo|拼接圖|mosaicked frames|
|全景投影圖|choân-kéng-tâu-iáⁿ-tô͘|tsuân-kíng-tâu-iánn-tôo|全景投影圖|panoramic projection|
|子午線天頂|chú-ngó͘-sòaⁿ-thian-téng|tsú-ngóo-suànn-thian-tíng|天頂|zenith|
|五車二|Ngó͘-ki-jī|Ngóo-ki-jī|五車二|Capella|
|御夫座|Gū-hu-chō|Gū-hu-tsō|御夫座|Auriga|
|馭者座|Gū-chiá-chō|Gū-tsiá-tsō|御夫座|Auriga|
|戰車星座|Chiàn-chhia seng-chō|Tsiàn-tshia sing-tsō|戰車星座|Charioteer|
|冬季六角形星群|Tang-kùi-la̍k-kak-hêng seng-kûn|Tang-kuì-la̍k-kak-hîng sing-kûn|冬季六邊形星群|the winter hexagon asterism|
|雙星系統|siang-chhiⁿ hē-thóng|siang-tshinn hē-thóng|雙星系統|double star system|
|獵戶座|La̍h-hō͘-chō|La̍h-hōo-tsō|獵戶座|Orion|

{{% /apod %}}

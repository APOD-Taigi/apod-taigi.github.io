---
title: 火星毅力號 ê 第三工火星日
date: 2021-02-26
publishdate: 2021-02-25T13:00:00+08:00
tags: [金星，毅力號， 火星日，探測車, Jezero, Mastcam-Z, 全景圖，生命]
hero: https://apod.nasa.gov/apod/fap/image/2102/PIA24264.jpg
summary: 這張影像是 tī 地球拼接起來 ê。是 kā 142 張 tī 火星 Jezero 石坑地面翕 ê 影像，鬥做這張 360 度 ê 全景圖。
---

{{% apod %}}

- 原始文章：[Mars Perseverance Sol 3](https://apod.nasa.gov/apod/ap210226.html)
- 影像提供：[NASA][NASA], [JPL-Caltech][JPL-Caltech], [MSSS][MSSS], [ASU][ASU]
- 台文翻譯：[An-Li Tsai](mailto:thianbu.taigi@gmail.com) ([NCU](https://www.astro.ncu.edu.tw))

## [漢羅] 火星毅力號 ê 第三工火星日

這張影像是 [tī 地球拼接起來 ê][Stitched together on planet Earth]。是 kā 142 張 tī 火星 Jezero 石坑下底翕 ê 影像，鬥做這張 360 度 ê 全景圖。
這寡高解析度 ê 彩色影像，是用 [毅力號探測車][Perseverance rover's] 面頂一台會當搝近翕 ê [Mastcam-Z][Mastcam-Z] kha-mé-lah tī 火星日第三工，to̍h 是 tī 2021 年 2 月 21 翕--ê。
Ùi Mastcam-Z ê 鏡頭看過，頭前是 kah 車平大台 ê 探測車 ê 甲板。
Tī 探測車頭前大片淺色 ê 火星塗，是探測車 tī 2 月 18 [媠氣降落][rover's dramatic arrival] ê 時，去予降落火箭 ê iăn-jín 噴去 ê。
45 公里闊 ê Jezero 石坑 ê 坑仔墘 to̍h tī 遠方 peh--khí-lâi。
閣紲落來 ê 火星日，[毅力號會探索][Perseverance will explore] 石坑內底，古早時代 ê 湖 kah 三角洲。
看有法度 tī 微觀世界內底揣著生物 ê 痕跡無？
而且閣愛收集標本，未來才帶轉來地球。

## [POJ] Hóe-chhiⁿ Gē-le̍k-hō ê tē-saⁿ-kang Hóe-chhiⁿ-ji̍t

Chit-tiuⁿ iáⁿ-siōng sī tī tē-kiû pheng-chiap--khí-lâi-ê. Sī kā chi̍t-pah-sì-cha̍p-jī tiuⁿ tī Hóe-chhiⁿ Jezero chio̍h-kheⁿ ē-té hip--ê iáⁿ-siōng, tàu-chò chi̍t-tiuⁿ saⁿ-pah-la̍k-cha̍p tō͘ ê choân-kéng-tô͘.
Chi̍t-kóa ko-kái-sek-tō͘ ê chhái-sek iáⁿ-siōng, sī iōng Gē-le̍k-hō thàm-chhek-chhia bīn-téng chi̍t-tâi ē-tàng giú-kūn hip--ê Mastcam-Z kha-mé-lah tī Hóe-chhiⁿ-ji̍t tē-saⁿ-kang, to̍h sī tī jī-khòng-jī-it nî jī goe̍h jī-it hip--ê.
Ùi Mastcam-Z ê kiàⁿ-thâu khòaⁿ--kòe, thâu-chêng sī kah chhia pêⁿ-tōa-tâi ê thàm-chhek-chhia ê kah-pán.
Tī thàm-chhek-chhia thâu-chêng tōa-phìⁿ chhián-sek ê Hóe-chhiⁿ thô͘, sī thàm-chhek-chhia tī jī goe̍h cha̍p-poeh súi-khùi kàng-lo̍h ê sī, khì hō͘ kàng-lo̍h hóe-chìⁿ ê iăn-jín phùn--chhut-lâi-ê.
Sì-cha̍p-gō͘ kong-lí khoah ê Jezero chio̍h-kheⁿ ê kheⁿ-á-kîⁿ to̍h tī oán-hong chhut-hiān.
Sòa-lo̍h-lâi ê Hóe-chhiⁿ-ji̍t, Gē-le̍k-hō ē thàm-soh chio̍h-kheⁿ lāi-té, kó͘-chá-sî-tāi ê o͘ kah saⁿ-kak-chiu.
Khòaⁿ ū-hoat-tō͘ tī bî-koan-sè-kài lāi-té chhōe-tio̍h seng-bu̍t ê hûn-jiah bô?
Jî-chhiáⁿ koh ài siu-chi̍p piau-pún, bī-lâi chiah tòa-tńg-lâi tē-kiû.


## [KIP] Hué-tshinn Gē-li̍k-hō ê tē-sann-kang Hué-tshinn-ji̍t

Tsit-tiunn iánn-siōng sī tī tē-kîu phing-tsiap--khí-lâi-ê. Sī kā tsi̍t-pah-sì-tsa̍p-jī tiunn tī Hué-tshinn Jezero tsio̍h-khenn ē-té hip--ê iánn-siōng, tàu-tsò tsi̍t-tiunn sann-pah-la̍k-tsa̍p tōo ê tsuân-kíng-tôo.
Tsi̍t-kuá ko-kái-sik-tōo ê tshái-sik iánn-siōng, sī iōng Gē-li̍k-hō thàm-tshik-tshia bīn-tíng tsi̍t-tâi ē-tàng gíu-kūn hip--ê Mastcam-Z kha-mé-lah tī Hué-tshinn-ji̍t tē-sann-kang, to̍h sī tī jī-khòng-jī-it nî jī gue̍h jī-it hip--ê.
Uì Mastcam-Z ê kiànn-thâu khuànn--kuè, thâu-tsîng sī kah tshia pênn-tuā-tâi ê thàm-tshik-tshia ê kah-pán.
Tī thàm-tshik-tshia thâu-tsîng tuā-phìnn tshián-sik ê Hué-tshinn thôo, sī thàm-tshik-tshia tī jī gue̍h tsa̍p-pueh súi-khùi kàng-lo̍h ê sī, khì hōo kàng-lo̍h hué-tsìnn ê iăn-jín phùn--tshut-lâi-ê.
Sì-tsa̍p-gōo kong-lí khuah ê Jezero tsio̍h-khenn ê khenn-á-kînn to̍h tī uán-hong tshut-hiān.
Suà-lo̍h-lâi ê Hué-tshinn-ji̍t, Gē-li̍k-hō ē thàm-soh tsio̍h-khenn lāi-té, kóo-tsá-sî-tāi ê oo kah sann-kak-tsiu.
Khuànn ū-huat-tōo tī bî-kuan-sè-kài lāi-té tshuē-tio̍h sing-bu̍t ê hûn-jiah bô?
Jî-tshiánn koh ài siu-tsi̍p piau-pún, bī-lâi tsiah tuà-tńg-lâi tē-kîu.


## [English]  Mars Perseverance Sol 3

[Stitched together on planet Earth][Stitched together on planet Earth], 142 separate images make up this 360 degree panorama from the floor of Jezero Crater on Mars. The high-resolution color images were taken by the [Perseverance rover's][Perseverance rover's] zoomable [Mastcam-Z][Mastcam-Z] during mission sol 3, also known as February 21, 2021. In the foreground of Mastcam-Z's view is the car-sized rover's deck. Broad light-colored patches in the martian soil just beyond it were scoured by descent stage rocket engines during the [rover's dramatic arrival][rover's dramatic arrival] on February 18. The rim of 45 kilometer-wide Jezero Crater rises in the distance. In the coming sols, [Perseverance will explore][Perseverance will explore] the ancient lake-delta system in the crater, hunting for signs of past microscopic life and collecting samples for potential future return to planet Earth.

## 詞彙學習（台語漢字/POJ/KIP/華語漢字/English）

- 【火星】Hóe-chhiⁿ/Hué-tshinn/火星/Mars
- 【毅力號】Gē-le̍k-hō/Gē-li̍k-hō/毅力號/Perseverance
- 【火星日】Hóe-chhiⁿ-ji̍t/Hué-tshinn-ji̍t/火星日/Sol
- 【探測車】Thàm-chhek-chhia/Thàm-tshik-tshia/探測車/rover

{{% /apod %}}

[NASA]: https://www.nasa.gov/
[JPL-Caltech]: https://www.jpl.nasa.gov
[MSSS]: http://www.msss.com/
[ASU]: https://mastcamz.asu.edu/
[Stitched together on planet Earth]: https://mars.nasa.gov/resources/25640/mastcam-zs-first-360-degree-panorama/
[Perseverance rover's]: https://mars.nasa.gov/mars2020/
[Mastcam-Z]: https://mastcamz.asu.edu/
[rover's dramatic arrival]: https://apod.nasa.gov/apod/ap210223.html
[Perseverance will explore]: https://mars.nasa.gov/resources/25537/exploring-majestic-jezero-crater-illustration/

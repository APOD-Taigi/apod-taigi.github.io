---
title: Tī 雪樹頭殼頂 ê 月暈
date: 2021-02-01
tags: [月暈, 冰晶, 微型鏡頭, 日暈]
hero: https://apod.nasa.gov/apod/image/2102/LunarHalo_Strand_960.jpg
summary: 你敢捌看過月娘罩著，才產生 ê 現象。
aliases:
  - /2021/02/20210201.html
categories: [podcast]
vocals: [阿錕]
---

{{% apod %}}

- 原始文章：[Lunar Halo over Snowy Trees](https://apod.nasa.gov/apod/ap210201.html)
- 影像提供 kah 版權：[Göran Strand](http://www.astrofotografen.se/)
- 台文翻譯：[An-Li Tsai](mailto:thianbu.taigi@gmail.com) ([NCU](https://www.astro.ncu.edu.tw))
- APOD 有 Instagram 矣！有 [英文](https://www.instagram.com/astronomypicturesdaily/)、[印尼文](https://www.instagram.com/apod.id/)、[波斯文](https://www.instagram.com/avastarapod/)、kah [葡萄牙文](https://www.instagram.com/apodbrasil/) ê 版本！

{{< podcast "cklqdin9ux56y0885z7xnsn0h" >}}

## [漢羅] Tī 雪樹頭殼頂 ê 月暈

你敢捌看過 [月娘](https://solarsystem.nasa.gov/moons/earths-moon/in-depth/) 外口彼 liàn 月暈？這个定定看會著 ê 景色，是因為大部份 ê 天頂，去予內底有幾仔百萬粒 ê [冰晶](http://en.wikipedia.org/wiki/Ice_crystals) 屑仔 ê [薄雲](https://en.wikipedia.org/wiki/Cirrus_cloud) 罩著，才產生 ê 現象。每一粒 [冰晶](https://www.atoptics.co.uk/halo/circ1.htm) to̍h 親像是一个微型鏡頭。因為 [大部份](http://www.everythingweather.com/lightning/ice.shtml) ê 冰晶，攏有差不多欲仝形 ê、giú 長 ê 六角形形體。光 ùi 冰晶 ê 其中一面行入去了後，反射 22 度，才 ùi 對面行出來。這个 22 度 to̍h 是 [月暈](https://www.atoptics.co.uk/halo/circmoon.htm) ê 半徑。Kah 日時看著 ê [日暈](https://apod.nasa.gov/apod/ap150403.html) 欲仝欲仝。是講，[冰晶 tī 雲內底是按怎形成 ê](http://www.cas.manchester.ac.uk/resactivities/cloudphysics/topics/formation/)？這 to̍h 是一个研究主題矣。[這張相片](https://www.instagram.com/p/CKgTQ8BhJ1y/) 是頂禮拜 tī [瑞士](https://en.wikipedia.org/wiki/Sweden) ê [Östersund](https://youtu.be/E0z1BqhtyLA) 翕 ê。Tī 這个鏡頭內底，有 [白雪雪 ê 樹仔](https://apod.nasa.gov/apod/ap170110.html) kah [兔仔](https://www.rd.com/wp-content/uploads/2020/04/GettyImages-694542042-e1586274805503.jpg) ê 跤跡。In ê 頭殼頂，是一个完整 ê [月暈](https://apod.nasa.gov/apod/p200224.html)。
Kah 月暈、日暈有關連 ê 文章：[月華 kah 邊仔 ê 木星、土星](https://apod.tw/daily/20210119/)

## [POJ] Tī soat-chhiū thâu-khak-téng ê goe̍h-n̄g

Lí kám ba̍t khòaⁿ-kòe goe̍h-niû gōa-kháu hit-liàn goe̍h-n̄g? Chit-ê tiāⁿ-tiāⁿ ê khòaⁿ-tio̍h ê kéng-sek, sī in-ūi tōa-pō͘-hūn ê thiⁿ-téng, khì hō͘ lāi-té ū kúi-ā-pah-bān lia̍p ê peng-chiⁿ sap-á ê po̍h-hûn tà--tio̍h, chiah sán-seng ê hiān-siōng. Múi chi̍t-lia̍p peng-chiⁿ to̍h chhin-chhiūⁿ sī chi̍t-ê bî-hêng kiàⁿ-thâu. In-ūi tōa-pō͘-hūn ê peng-chiⁿ, lóng-ū chha-put-to beh kâng-hêng ê, giú-tn̂g ê la̍k-kak-hêng hêng-thé. Kng ùi peng-chiⁿ ê kî-tiong chi̍t-bīn kiâⁿ--ji̍p-khì liáu-āu, hoán-siā jī-cha̍p-jī tō͘, chiah ùi tùi-bīn kiâⁿ--chhut-lâi. Chit-ê jī-cha̍p-jī tō͘ to̍h sī goe̍h-n̄g ê poàn-kèng. Kah ji̍t--sî khòaⁿ-tio̍h-ê ji̍t-n̄g beh-kâng-beh-kâng. Sī-kóng, peng-chiⁿ tī hûn lāi-té sī án-ná hêng-sêng ê? Che to̍h sī chi̍t-ê gián-kiù chú-tê ah. Chit-thiuⁿ siòng-phìⁿ sī téng-lé-pài tī Sūi-sū ê Östersund hip--ê. Tī chit-ê kiàⁿ-thâu lāi-té, ū peh-soat-soat ê chhiū-á kah thò͘-á ê kha-jiah. In ê thâu-khak-téng, sī chi̍t-ê oân-chéng ê goe̍h-n̄g.

## [KIP] Tī suat-tshīu thâu-khak-tíng ê gue̍h-n̄g

Lí kám ba̍t khuànn-kuè gue̍h-nîu guā-kháu hit-liàn gue̍h-n̄g? Tsit-ê tiānn-tiānn ê khuànn-tio̍h ê kíng-sik, sī in-uī tuā-pōo-hūn ê thinn-tíng, khì hōo lāi-té ū kuí-ā-pah-bān lia̍p ê ping-tsinn sap-á ê po̍h-hûn tà--tio̍h, tsiah sán-sing ê hiān-siōng. Muí tsi̍t-lia̍p ping-tsinn to̍h tshin-tshīunn sī tsi̍t-ê bî-hîng kiànn-thâu. In-uī tuā-pōo-hūn ê ping-tsinn, lóng-ū tsha-put-to beh kâng-hîng ê, gíu-tn̂g ê la̍k-kak-hîng hîng-thé. Kng uì ping-tsinn ê kî-tiong tsi̍t-bīn kiânn--ji̍p-khì liáu-āu, huán-siā jī-tsa̍p-jī tōo, tsiah uì tuì-bīn kiânn--tshut-lâi. Tsit-ê jī-tsa̍p-jī tōo to̍h sī gue̍h-n̄g ê puàn-kìng. Kah ji̍t--sî khuànn-tio̍h-ê ji̍t-n̄g beh-kâng-beh-kâng. Sī-kóng, ping-tsinn tī hûn lāi-té sī án-ná hîng-sîng ê? Tse to̍h sī tsi̍t-ê gián-kìu tsú-tê ah. Tsit-thiunn siòng-phìnn sī tíng-lé-pài tī Suī-sū ê Östersund hip--ê. Tī tsit-ê kiànn-thâu lāi-té, ū peh-suat-suat ê tshīu-á kah thòo-á ê kha-jiah. In ê thâu-khak-tíng, sī tsi̍t-ê uân-tsíng ê gue̍h-n̄g.

## [English] Lunar Halo over Snowy Trees 

Have you ever seen a halo around the [Moon](https://solarsystem.nasa.gov/moons/earths-moon/in-depth/) ? This fairly common sight occurs when [high thin clouds](https://en.wikipedia.org/wiki/Cirrus_cloud) containing millions of tiny [ice crystals](http://en.wikipedia.org/wiki/Ice_crystals) cover much of the sky. Each [ice crystal](https://www.atoptics.co.uk/halo/circ1.htm) acts like a miniature lens. Because [most](http://www.everythingweather.com/lightning/ice.shtml) of the crystals have a similar elongated hexagonal shape, light entering one crystal face and exiting through the opposing face refracts 22 degrees, which corresponds to the radius of the [Moon Halo](https://www.atoptics.co.uk/halo/circmoon.htm) . A similar [Sun Halo](https://apod.nasa.gov/apod/ap150403.html) may be visible during the day. Exactly [how ice-crystals form](http://www.cas.manchester.ac.uk/resactivities/cloudphysics/topics/formation/) in clouds remains a topic of research.In the [featured image](https://www.instagram.com/p/CKgTQ8BhJ1y/) taken last week from [Östersund](https://youtu.be/E0z1BqhtyLA) , [Sweden](https://en.wikipedia.org/wiki/Sweden) , a complete [lunar halo](https://apod.nasa.gov/apod/fap/p200224.html) was captured over [snowy trees](https://apod.nasa.gov/apod/ap170110.html) and [rabbit](https://www.rd.com/wp-content/uploads/2020/04/GettyImages-694542042-e1586274805503.jpg) tracks.

## 詞彙學習（台語漢字/POJ/KIP/華語漢字/English）

- 【月暈】goe̍h-n̄g/gue̍h-n̄g/月暈/Moon Halo
- 【冰晶】peng-chiⁿ/ping-tsinn/冰晶/ice crystal
- 【微型鏡頭】bî-hêng kiàⁿ-thâu/bî-hîng kiànn-thâu/微型鏡頭/miniature lens
- 【日暈】ji̍t-n̄g/ji̍t-n̄g/日暈/Sun Halo

{{% /apod %}}

---
title: GW200115：烏洞 kah 中子星合併 ê 模擬動畫
date: 2021-07-14
publishdate: 2021-07-14T12:00:00+0800
tags: [GW200115, 烏洞, 中子星, 合併, LIGO 實驗室, 室女座天文台, 重力波, 重力輻射]
hero: https://www.youtube.com/watch?v=V_Kd4YBNs7c
summary: 烏洞若是毀滅中子星，毋知會發生啥物代誌？分析指出，這款現象會產生重力波事件。

categories: [podcast]
vocals: [阿錕]
---

{{% apod %}}

- 原始文章：[GW200115: Simulation of a Black Hole Merging with a Neutron Star](https://apod.nasa.gov/apod/ap210714.html)
- 影片提供：Simulation: [S.V. Chaurasia](https://www.su.se/english/profiles/swch0281-1.484276) ([Stockholm U.](https://www.su.se/english/)), [T. Dietrich](https://www.aei.mpg.de/person/45262/2784) ([Potsdam U.](https://www.uni-potsdam.de/en/theoretical-astrophysics/) & [MPIGP](https://www.mpg.de/154194/gravitational-physics))
- 視覺化：[T. Dietrich](https://www.aei.mpg.de/person/45262/2784) ([Potsdam U.](https://www.uni-potsdam.de/en/theoretical-astrophysics/) & [MPIGP](https://www.mpg.de/154194/gravitational-physics)), [N. Fischer](https://www.aei.mpg.de/person/59640/2784), [S. Ossokine](https://www.aei.mpg.de/person/44382/2784), [H. Pfeiffer](https://www.aei.mpg.de/person/54205/2784) ([MPIGP](https://www.aei.mpg.de/))
- 天文物理學家：[Browse 2,500+ codes in the Astrophysics Source Code Library](http://ascl.net/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cks4voj62gzgc0b12w8akxay0" >}}

## [漢羅] GW200115：烏洞 kah 中子星合併 ê 模擬動畫
烏洞若是毀滅中子星，毋知會發生啥物代誌？
分析指出，這款現象會產生重力波事件，to̍h 親像 tī 2020 年 1 月彼陣，[LIGO][LIGO] 實驗室 kah [室女座][Virgo] 天文台偵測著 ê GW200115 事件仝款。
為著欲閣較了解這个特別 ê 事件，to̍h 利用電腦模擬來產生這个 [視覺化影片][featured visualization]。
這个視覺化影片 ùi [烏洞][black hole]（質量差不多是太陽 ê 6 倍）kah [中子星][neutron star]（質量差不多是太陽 ê 1.5 倍）互相轉踅開始，閣發出愈來愈濟 ê [重力輻射][gravitational radiation]。
[重力波][gravitational wave] 發射線 ê 美麗圖樣是藍色 ê。
這个雙 [捲螺][spiral together] 踅足緊 ê，一直到中子星完全去予 [烏洞][black hole] 食去為止。
Tī [相碰][the collision] ê 過程，中子星並無碎--去，光嘛差不多無走--去。
這 kah 觀測結果相-siâng，無看著光學 ê 對應物。
落尾這粒烏洞 [liang 一時仔][rings briefly] 爾爾，伊發出 ê 重力波嘛綴烏洞做伙恬--去。
這个 30 秒 ê [縮時攝影影片][time-lapse video] 可能有較短，毋閣伊已經是實際上合併時間 ê 1000 倍長矣。


## [POJ] GW jī-khòng-khòng-it-it-ngó͘: O͘-tōng kah Tiong-chú-chhiⁿ ha̍p-pèng ê bô͘-gí tōng-ōe
O͘-tōng nā-sī húi-bia̍t tiōng-chú-chhiⁿ, m̄-chai ē hoat-seng siáⁿ-mih tāi-chì?
Hun-sek chí-chhut, chit-khòaⁿ hiān-siōng ē sán-seng tiōng-le̍k-pho sū-kiāⁿ, to̍h chhiⁿ-chhiūⁿ tī jī-khòng-jī-khòng nî it goe̍h hit-chūn, LIGO si̍t-giām-sek kah Sek-lú-chō Thian-bûn-tâi cheng-chhek tio̍h ê GW jī-khòng-khòng-it-it-ngó͘ sū-kiāⁿ kâng-khóaⁿ.
Ūi-tio̍h beh koh-khah liáu-kái chit-ê te̍k-pia̍t ê sū-kiāⁿ, to̍h lī-iōng tiān-náu bô͘-gí lâi sán-seng chit-ê sī-kak-hòa iáⁿ-phìⁿ.
Chit-ê sī-kak-hòa iáⁿ-phìⁿ ùi o͘-tōng (chit-liōng chha-put-to sī Thài-iông ê la̍k pōe) kah tiōng-chú-chhiⁿ (chit-liōng chha-put-to sī Thài-iông ê it-tiám-gō͘ pōe) hō͘-siong tńg-se̍h khai-sí, koh ài hoat-chhut lú-lâi-lú-chōe ê tiōng-le̍k-hok-siā.
Tiōng-le̍k-pho hoat-siā-sòaⁿ ê bí-lē tô͘-iūⁿ sī nâ-sek ê.
Chit-ê siang-kńg-lê se̍h chiok kín ê, it-ti̍t kàu tiōng-chú-chhiⁿ oân-choân khì hō͘ o͘-tōng chia̍h khì ûi-chí.
Tī sio-pōng ê kòe-têng, tiōng-chú-chhiⁿ pēng-bô chhùi--khì, kng mā chha-put-to bô cháu--khì.
Che kah koan-chhek kiat-kó sio-siâng, bô khòaⁿ-tio̍h kng-ha̍k ê tùi-èng-bu̍t.
Lo̍h-bóe chi̍t-lia̍p o͘-tōng liang chi̍t-sî-á niā-niā, i hoat--chhut-ê tiōng-le̍k-pho mā tòe o͘-tōng chò-hóe tiām--khì.
Chit-ê saⁿ-cha̍p bió ê sok-sî-liap-iáⁿ iáⁿ-phìⁿ khó-lêng ū khah té, m̄-koh i í-keng sī si̍t-chè-siōng ha̍p-pèng sî-kan ê chi̍t-chheng pōe tn̂g ah.



## [KIP] GW jī-khòng-khòng-it-it-ngóo: OO-tōng kah Tiong-tsú-tshinn ha̍p-pìng ê bôo-gí tōng-uē
OO-tōng nā-sī huí-bia̍t tiōng-tsú-tshinn, m̄-tsai ē huat-sing siánn-mih tāi-tsì?
Hun-sik tsí-tshut, tsit-khuànn hiān-siōng ē sán-sing tiōng-li̍k-pho sū-kiānn, to̍h tshinn-tshiūnn tī jī-khòng-jī-khòng nî it gue̍h hit-tsūn, LIGO si̍t-giām-sik kah Sik-lú-tsō Thian-bûn-tâi tsing-tshik tio̍h ê GW jī-khòng-khòng-it-it-ngóo sū-kiānn kâng-khuánn.
Uī-tio̍h beh koh-khah liáu-kái tsit-ê ti̍k-pia̍t ê sū-kiānn, to̍h lī-iōng tiān-náu bôo-gí lâi sán-sing tsit-ê sī-kak-huà iánn-phìnn.
Tsit-ê sī-kak-huà iánn-phìnn uì oo-tōng (tsit-liōng tsha-put-to sī Thài-iông ê la̍k puē) kah tiōng-tsú-tshinn (tsit-liōng tsha-put-to sī Thài-iông ê it-tiám-gōo puē) hōo-siong tńg-se̍h khai-sí, koh ài huat-tshut lú-lâi-lú-tsuē ê tiōng-li̍k-hok-siā.
Tiōng-li̍k-pho huat-siā-suànn ê bí-lē tôo-iūnn sī nâ-sik ê.
Tsit-ê siang-kńg-lê se̍h tsiok kín ê, it-ti̍t kàu tiōng-tsú-tshinn uân-tsuân khì hōo oo-tōng tsia̍h khì uî-tsí.
Tī sio-pōng ê kuè-tîng, tiōng-tsú-tshinn pīng-bô tshuì--khì, kng mā tsha-put-to bô tsáu--khì.
Tse kah kuan-tshik kiat-kó sio-siâng, bô khuànn-tio̍h kng-ha̍k ê tuì-ìng-bu̍t.
Lo̍h-bué tsi̍t-lia̍p oo-tōng liang tsi̍t-sî-á niā-niā, i huat--tshut-ê tiōng-li̍k-pho mā tuè oo-tōng tsò-hué tiām--khì.
Tsit-ê sann-tsa̍p bió ê sok-sî-liap-iánn iánn-phìnn khó-lîng ū khah té, m̄-koh i í-king sī si̍t-tsè-siōng ha̍p-pìng sî-kan ê tsi̍t-tshing puē tn̂g ah.



## [English] GW200115: Simulation of a Black Hole Merging with a Neutron Star
What happens when a black hole destroys a neutron star?
Analyses indicate that just such an event created gravitational wave event [GW200115][GW200115], detected in 2020 January by [LIGO][LIGO] and [Virgo][Virgo] observatories.
To better understand the unusual event, the [featured visualization][featured visualization] was created from a computer simulation.
The visualization video starts with the [black hole][black hole] (about 6 times the Sun's mass) and [neutron star][neutron star] (about 1.5 times the Sun's mass) circling each other, together emitting an increasing amount of [gravitational radiation][gravitational radiation].
The picturesque pattern of [gravitational wave][gravitational wave] emission is shown in blue.
The duo [spiral together][spiral together] increasingly fast until the neutron star becomes completely absorbed by the [black hole][black hole].
Since the neutron star did not break apart during [the collision][the collision], little light escaped -- which matches the lack of an observed optical counterpart.
The remaining black hole [rings briefly][rings briefly], and as that dies down so do the emitted gravitational waves.
The 30-second [time-lapse video][time-lapse video] may seem short, but it actually lasts about 1000 times longer than the real merger event.



## 詞彙學習（台語漢字/POJ/KIP/華語漢字/English）


- 【烏洞】o͘-tōng/o͘-tōng/黑洞/black hole
- 【中子星】tiōng-chú-chhiⁿ/tiong-tsú-tshinn/中子星/neutron star
- 【重力輻射】tiōng-le̍k-hok-siā/tiōng-li̍k-hok-siā/重力輻射/gravitational radiation
- 【重力波發射線】tiōng-le̍k-pho hoat-siā-sòaⁿ/tiōng-li̍k-phō hok-siā-suànn/重力波發射線/gravitation wave emission
- 【雙捲螺】siang-kńg-lê/siang-kńg-lê/雙螺旋/duo spiral
- 【對應物】tùi-èng-bu̍t/tuì-ìng-bu̍t/對應物/counterpart
- 【縮時攝影影片】sok-sî-liap-iáⁿ/sok-sî-liap-iánn/縮時攝影影片/time-lapse video



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[GW200115]:https://www.ligo.org/detections/NSBH2020.php
[LIGO]:https://www.ligo.org/about.php
[Virgo]:http://public.virgo-gw.eu/the-virgo-collaboration/
[featured visualization]:https://www.aei.mpg.de/726542/gw200105-gw200115
[black hole]:https://science.nasa.gov/astrophysics/focus-areas/black-holes
[neutron star]:https://imagine.gsfc.nasa.gov/science/objects/neutron_stars1.html
[gravitational radiation]:https://en.wikipedia.org/wiki/Gravitational_wave
[gravitational wave]:https://spaceplace.nasa.gov/gravitational-waves/en/
[spiral together]:https://static.boredpanda.com/blog/wp-content/uploads/2016/11/black-white-cats-yin-yang-70-5824837231803__605.jpg
[black hole]:https://apod.nasa.gov/htmltest/rjn_bht.html
[the collision]:https://apod.nasa.gov/apod/ap190903.html
[rings briefly]:https://apod.nasa.gov/apod/ap160211.html
[time-lapse video]:https://youtu.be/V_Kd4YBNs7c

---
title: Fleming 三角精靈
date: 2021-07-27
publishdate: 2021-07-27T12:00:00+0800
tags: [Fleming 三角精靈, 天鵝座, 面紗星雲, 超新星爆炸, 超新星殘骸, 天鵝環, NGC 6979, Pickering 三角形]
hero: https://apod.nasa.gov/apod/fap/image/2107/FlemingsTriangle_Saab_960.jpg
summary: 這个交纏 ê 雲絲是 ùi 衝擊波形成 ê 發光氣體。伊 to̍h tī 地球夜空 ê 天鵝座方向看會著，是面紗星雲 ê 一部份。
categories: [podcast]
vocals: [阿錕]
---

{{% apod %}}

- 原始文章：[Fleming's Triangular Wisp](https://apod.nasa.gov/apod/ap210727.html)
- 影像來源 kah 版權：[Anthony Saab](mailto:anthonyrsaab@gmail.com)
- 台文翻譯：[An-Li Tsai][An-Li Tsai] ([NCU][NCU])

{{< podcast "cksqepd20a5eo0858s7ftaxk6" >}}

## [漢羅] Fleming 三角精靈
伊 ê 外形看起來亂糟糟。
這个交纏 ê 雲絲是 ùi 衝擊波形成 ê 發光氣體。
伊 to̍h tī 地球夜空 ê 天鵝座方向看會著，是 [面紗星雲][Veil Nebula 1] ê 一部份。
[面紗星雲][Veil Nebula 2] 是大型 ê [超新星殘骸][supernova remnant]，是大質量恆星死亡爆炸了後，產生 ê 一个脹大 ê 雲。
Ùi 超新星爆炸來 ê 光 應該是 tī 5000 年前 to̍h 行到地球矣。
這个 [發光 ê 雲絲][glowing filaments] 親像是 ùi 邊仔看著床單面頂長長 ê 皺痕。
影像內底清楚看著發紅光 ê 離子化水素原子 kah 發藍光 ê 離子化酸素原子。
[面紗星雲][Veil Nebula now spans] 嘛叫做 [天鵝環][Cygnus Loop]，編號是 [NGC 6979][NGC 6979]，差不多是 [月娘][full Moon] 視角 ê 6 倍大。
這个雲煙差不多有 30 [光年][light years] 長，估計伊到地球 ê 距離是 2400 光年遠。
伊嘛叫做 Pickering 三角形，是 [哈佛大學天文台][Harvard College Observatory] 台長號 ê。
伊閣有一个名，是用發現者 [天文學家 Williamina Fleming][astronomer Williamina Fleming] ê 名 kā 號 ê，to̍h 叫做 [Fleming 三角精靈][Fleming's Triangular Wisp]。

## [POJ] Fleming Saⁿ-kak-cheng-lêng
I ê gōa-hêng khòaⁿ--khí-lâi loān-chau-chau.
Chi̍t-ê kau-tîⁿ ê hûn-si sī ùi chhiong-kek-phō hêng-sêng ê hoat-kng khì-thé.
I to̍h tī Tē-kiû iā-khong ê Thian-gô-chō hong-hiòng khòaⁿ-ē-tio̍h, sī Bīn-se seng-hûn ê chi̍t-pō͘-hūn.
Bīn-se seng-hûn sī tōa-hêng ê chhiau-sin-seng chân-hâi, sī tōa-chit-liōng hêng-chhiⁿ sí-bông po̍k-chà liáu-āu, sán-seng ê chi̍t-ê tiùⁿ-tōa ê hûn.
Ùi chhiau-sin-seng po̍k-chà lâi--ê kng eng-kai sī tī gō͘-chheng nî-chêng to̍h kiâⁿ-kàu Tē-kiû ah.
Chit-ê hoat-kng ê hûn-si chhiⁿ-chhiūⁿ sī ùi piⁿ-á khòaⁿ-tio̍h chhn̂g-toaⁿ bīn-téng tn̂g-tn̂g-ê jiâu-hûn.
Iáⁿ-siōng lāi-té chheng-chhó͘ khòaⁿ-tio̍h hoat âng-kng ê lî-chú-hòa chúi-sò͘ goân-chú kah hoat nâ-kng ê lî-chú-hòa sng-sò͘ goân-chú.
Bīn-se seng-hûn mā kiò-chò Thian-gô-khoân, pian-hō sī NGC lio̍k-kiú-chhit-kiú, chha-put-to sī goe̍h-niû sī-kak ê la̍k-pōe tōa.
Chit-ê hûn-ian chha-put-to ū saⁿ-cha̍p kng-nî tn̂g, kó͘-kè i kàu Tē-kiû ê kū-lî sī nn̄g-chheng-sì-pah kng-nî hn̄g.
I mā kiò-chò Pickering saⁿ-kak-hêng, sī Ha-hu̍t tāi-ha̍k thian-bûn-tâi tâi-tiúⁿ hō ê.
I koh-ū chi̍t-ê miâ, sī iōng hoat-hiān-chiá thian-bûn-ha̍k-ka Williamina Fleming ê miâ kā hō ê, to̍h kiò-chò Fleming Saⁿ-kak-cheng-lêng.

## [KIP] Fleming Sann-kak-tsing-lîng
I ê guā-hîng khuànn-khí-lâi luān-tsau-tsau.
Tsi̍t-ê kau-tînn ê hûn-si sī uì tshiong-kik-phō hîng-sîng ê huat-kng khì-thé.
I to̍h tī Tē-kiû iā-khong ê Thian-gô-tsō hong-hiòng khuànn-ē-tio̍h, sī Bīn-se sing-hûn ê tsi̍t-pōo-hūn.
Bīn-se sing-hûn sī tuā-hîng ê tshiau-sin-sing tsân-hâi, sī tuā-tsit-liōng hîng-tshinn sí-bông po̍k-tsà liáu-āu, sán-sing ê tsi̍t-ê tiùnn-tuā ê hûn.
Uì tshiau-sin-sing po̍k-tsà lâi--ê kng ing-kai sī tī gōo-tshing nî-tsîng to̍h kiânn-kàu Tē-kiû ah.
Tsit-ê huat-kng ê hûn-si tshinn-tshiūnn sī uì pinn-á khuànn-tio̍h tshn̂g-tuann bīn-tíng tn̂g-tn̂g-ê jiâu-hûn.
Iánn-siōng lāi-té tshing-tshóo khuànn-tio̍h huat âng-kng ê lî-tsú-huà tsuí-sòo guân-tsú kah huat nâ-kng ê lî-tsú-huà sng-sòo guân-tsú.
Bīn-se sing-hûn mā kiò-tsò Thian-gô-khuân, pian-hō sī NGC lio̍k-kiú-tshit-kiú, tsha-put-to sī gue̍h-niû sī-kak ê la̍k-puē tuā.
Tsit-ê hûn-ian tsha-put-to ū sann-tsa̍p kng-nî tn̂g, kóo-kè i kàu Tē-kiû ê kū-lî sī nn̄g-tshing-sì-pah kng-nî hn̄g.
I mā kiò-tsò Pickering sann-kak-hîng, sī Ha-hu̍t tāi-ha̍k thian-bûn-tâi tâi-tiúnn hō ê.
I koh-ū tsi̍t-ê miâ, sī iōng huat-hiān-tsiá thian-bûn-ha̍k-ka Williamina Fleming ê miâ kā hō ê, to̍h kiò-tsò Fleming Sann-kak-tsing-lîng.

## [English] Fleming's Triangular Wisp
Chaotic in appearance, these tangled filaments of shocked, glowing gas are spread across planet Earth's sky toward the constellation of Cygnus as part of the [Veil Nebula][Veil Nebula 1].
The [Veil Nebula][Veil Nebula 2] itself is a large [supernova remnant][supernova remnant], an expanding cloud born of the death explosion of a massive star.
Light from the original supernova explosion likely reached Earth over 5,000 years ago.
The [glowing filaments][glowing filaments] are really more like long ripples in a sheet seen almost edge on, remarkably well separated into the glow of ionized hydrogen atoms shown in red and oxygen in blue hues.
Also known as the [Cygnus Loop][Cygnus Loop] and cataloged as [NGC 6979][NGC 6979], the [Veil Nebula now spans][Veil Nebula now spans] about 6 times the diameter of the [full Moon][full Moon].
The length of the wisp corresponds to about 30 [light years][light years], given its estimated distance of 2,400 light years.
Often identified as Pickering's Triangle for a director of [Harvard College Observatory][Harvard College Observatory], it is also named for its discoverer, [astronomer Williamina Fleming][astronomer Williamina Fleming], as [Fleming's Triangular Wisp][Fleming's Triangular Wisp].

## 詞彙學習

|漢羅|POJ|KIP|華語|English|
|-|-|-|-|-|
|Fleming 三角精靈|Fleming Saⁿ-kak-cheng-lêng|Fleming Sann-kak-tsing-lîng|弗萊明三角精靈|Fleming's Triangular Wisp|
|天鵝座|Thian-gô-chō|Thian-gô-tsō|天鵝座|the constellation of Cygnus|
|面紗星雲|Bīn-se seng-hûn|Bīn-se sing-hûn|面紗星雲|Veil Nebula|
|超新星爆炸|chhiau-sin-seng po̍k-chà|tshiau-sin-sing tsân-hâi|超新星爆炸|supernova explosion|
|超新星殘骸|chhiau-sin-seng chân-hâi|tshiau-sin-sing tsân-hâi|超新星殘骸|supernova remnant|
|天鵝環|Thian-gô-khoân|Thian-gô-khuân|天鵝環|Cygnus Loop|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[Veil Nebula 1]:https://apod.nasa.gov/apod/ap191031.html
[Veil Nebula 2]:https://en.wikipedia.org/wiki/Veil_Nebula
[supernova remnant]:http://chandra.harvard.edu/xray_sources/supernovas.html
[glowing filaments]:http://arxiv.org/abs/astro-ph/0104243
[Cygnus Loop]:https://youtu.be/3MJChWEmtUw
[NGC 6979]:https://youtu.be/vk0_PYyzvm8
[Veil Nebula now spans]:http://archive.stsci.edu/fuse/scisumm/sci_cyglpstar.html
[full Moon]:https://apod.nasa.gov/apod/ap140113.html
[light years]:https://spaceplace.nasa.gov/light-year/en/
[Harvard College Observatory]:https://hea-www.harvard.edu/~fine/Observatory/newest.html
[astronomer Williamina Fleming]:https://en.wikipedia.org/wiki/Williamina_Fleming
[Fleming's Triangular Wisp]:http://www.davidcortner.com/slowblog/20161113.php

---
title: AR2835：色球層內底 ê 島嶼
date: 2021-07-02
publishdate: 2021-07-02T12:00:00+0800
tags: [色球層, 太陽, 日冕, 太陽烏子, 太陽活跳區, 太陽閃焰, 磁場]
hero: https://apod.nasa.gov/apod/fap/image/2107/AR2835_20210701_W2x1024.jpg
summary: 太陽表面上光彼層是色球層，內底 ê 太陽烏子 kah 行星欲平大。
categories: [podcast]
vocals: [阿錕]
---

{{% apod %}}

- 原始文章：[AR2835: Islands in the Photosphere](https://apod.nasa.gov/apod/ap210702.html)
- 影像來源 kah [版權][copyright]：[Michael Teoh](https://earthsky.org/earthsky-community-photos/?filter_1_3=Michael&filter_1_6=Teoh&mode=all), Heng Ee Observatory, Penang, Malaysia
- 台文翻譯：[An-Li Tsai][An-Li Tsai] ([NCU][NCU])

{{< podcast "ckrtcjqxhmpoo0818ckpia1i0" >}}

## [漢羅] AR2835：色球層內底 ê 島嶼
太陽表面足光 ê 彼層是 [色球層][the solar photosphere]，內底 ê 太陽烏子 kah 行星欲平大。
太陽烏子 to̍h tī [高溫發光 ê 電漿][incandescent plasma] 海內底泅，tī 有磁場 ê 所在停落來，是電漿海內底 ê [烏暗][dark] 島嶼。
Tī 太陽活跳區內底揣著 ê 太陽烏子看起來有較暗。
這是因為 in ê 溫度小可仔較低，干焦 4000 [K][kelvins] 爾爾。
Tī in 邊仔 ê 太陽表面溫度是有 6000 K。
這陣太陽烏子 to̍h tī 活跳區 AR2835 內底。
上大 ê 活跳區 AR2835 這馬 當-leh [行過太陽表面][now crossing the Sun]。
這个景色 to̍h tī 七月 1 號用望遠鏡翕著伊 ê 特寫。
這个視場有 15 萬公里闊，比地球直徑閣較大。
[太陽活跳區][solar active regions] 有足強 ê 磁場，一般攏是表示遐有太陽閃焰 kah 日冕 ê 噴出物，kah 會影響 [地球][planet Earth] 附近 [太空氣候][space weather] ê 太陽風暴。

## [POJ] AR-jī-pat-sam-ngó͘: Sek-kiû-chân lāi-té ê tó-sū
Thài-iông piáu-bīn chiok-kng ê hit-chân sī Sek-kiû-chân, lāi-té ê thài-iông o͘-chú kah kiâⁿ-chhiⁿ beh pêⁿ-tōa.
Thài-iông o͘-chú to̍h tī ko-un hoat-kng ê tiān-chiuⁿ-hái lāi-té siû, tī ū chû-tiûⁿ ê só͘-chāi thêng--lo̍h-lâi, sī tiān-chiuⁿ-hái lāi-té ê o͘-àm tó-sū.
Tī thài-iông oa̍h-thiàu-khu lāi-té chhōe-tio̍h ê thài-iông o͘-chú khòaⁿ--khí-lâi ū khah-àm.
Che sī in-ūi in ê un-tō͘ sió-khóa-á khah kē, kan-na sì-chheng K niā-niā.
Tī in piⁿ-á ê thài-iông piáu-bīn un-tō͘ sī ū la̍k-chheng K.
Chit-tīn thài-iông o͘-chú to̍h tī oa̍h-thiàu-khu AR-jī-pat-sam-ngó͘ lāi-té.
Siōng-tōa ê oa̍h-thiàu-khu AR-jī-pat-sam-ngó͘ chit-má tng-leh kiâⁿ-kòe thài-iông piáu-bīn.
Chit-ê kéng-sek to̍h tī chhit goe̍h it hō iōng bōng-oán-kiàⁿ hip-tio̍h i ê te̍k-siá.
Chit-ê sī-tiûⁿ ū cha̍p-gō͘-bān kong-lí khoah, pí Tē-kiû ti̍t-kèng koh-khah tōa.
Thài-iông oa̍h-thiàu-khu ū chiok-kiông ê chû-tiûⁿ, it-poaⁿ sī piáu-sī hia ū thài-iông siám-iām kah ji̍t-bián ê phùn-chhut-bu̍t, kah ē éng-hióng Tē-kiû hū-kīn thài-khong khì-hāu ê thài-iông hong-pō.

## [KIP] AR-jī-pat-sam-ngóo: Sik-kiû-tsân lāi-té ê tó-sū
Thài-iông piáu-bīn tsiok-kng ê hit-tsân sī Sik-kiû-tsân, lāi-té ê thài-iông oo-tsú kah kiânn-tshinn beh pênn-tuā.
Thài-iông oo-tsú to̍h tī ko-un huat-kng ê tiān-tsiunn-hái lāi-té siû, tī ū tsû-tiûnn ê sóo-tsāi thîng--lo̍h-lâi, sī tiān-tsiunn-hái lāi-té ê oo-àm tó-sū.
Tī thài-iông ua̍h-thiàu-khu lāi-té tshuē-tio̍h ê thài-iông oo-tsú khuànn--khí-lâi ū khah-àm.
Tse sī in-uī in ê un-tōo sió-khuá-á khah kē, kan-na sì-tshing K niā-niā.
Tī in pinn-á ê thài-iông piáu-bīn un-tōo sī ū la̍k-tshing K.
Tsit-tīn thài-iông oo-tsú to̍h tī ua̍h-thiàu-khu AR-jī-pat-sam-ngóo lāi-té.
Siōng-tuā ê ua̍h-thiàu-khu AR-jī-pat-sam-ngóo tsit-má tng-leh kiânn-kuè thài-iông piáu-bīn.
Tsit-ê kíng-sik to̍h tī tshit gue̍h it hō iōng bōng-uán-kiànn hip-tio̍h i ê ti̍k-siá.
Tsit-ê sī-tiûnn ū tsa̍p-gōo-bān kong-lí khuah, pí Tē-kiû ti̍t-kìng koh-khah tuā.
Thài-iông ua̍h-thiàu-khu ū tsiok-kiông ê tsû-tiûnn, it-puann sī piáu-sī hia ū thài-iông siám-iām kah ji̍t-bián ê phùn-tshut-bu̍t, kah ē íng-hióng Tē-kiû hū-kīn thài-khong khì-hāu ê thài-iông hong-pō.

## [English] AR2835: Islands in the Photosphere
Awash in a sea of [incandescent plasma][incandescent plasma] and anchored in magnetic fields, sunspots are planet-sized dark islands in [the solar photosphere][the solar photosphere], the bright surface of the Sun.
Found in solar active regions, sunspots look [dark][dark] only because they are slightly cooler though, with temperatures of about 4,000 [kelvins][kelvins] compared to 6,000 kelvins for the surrounding solar surface.
This group of sunspots lie in active region AR2835.
The largest active region [now crossing the Sun][now crossing the Sun], AR2835 is captured in this telescopic close-up from July 1 in a field of view that spans about 150,000 kilometers or over ten Earth diameters.
With powerful magnetic fields, [solar active regions][solar active regions] are often responsible for solar flares and coronal mass ejections, storms which affect [space weather][space weather] near [planet Earth][planet Earth].

## 詞彙學習（漢羅/POJ/KIP/華語/English）
- 【太陽烏子】thài-iông o͘-chú/thài-iông oo-tsú/太陽黑子/sunspot
- 【太陽活跳區】thài-iông oa̍h-thiàu-khu/thài-iông ua̍h-thiàu-khu/太陽活躍區/solar active region
- 【太陽閃焰】thài-iông siám-iām/thài-iông siám-iām/太陽閃焰/solar flare
- 【色球層】sek-kiû-chân/sik-kiû-tsân/色球層/photosphere
- 【直徑】ti̍t-kèng/ti̍t-kìng/直徑/diameter
- 【太陽風暴】thài-iông hong-pō/thài-iông hong-pō/太陽風暴/solar storm
- 【日冕】ji̍t-bián/ji̍t-bián/日冕/corona
- 【電漿】tiān-chiuⁿ/tiān-tsiunn/電漿/plasma
- 【視場】sī-tiûⁿ/sī-tiûnn/視場/field of view

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply


[incandescent plasma]:https://www.pbs.org/wgbh/nova/labs/lab/sun/
[the solar photosphere]:https://www.nasa.gov/mission_pages/iris/multimedia/layerzoo.html
[dark]:http://image.gsfc.nasa.gov/poetry/venus/q142.html
[kelvins]:https://en.wikipedia.org/wiki/Kelvin
[now crossing the Sun]:https://sdo.gsfc.nasa.gov/
[solar active regions]:https://scied.ucar.edu/learning-zone/sun-space-weather/sun-active-region
[space weather]:https://spaceplace.nasa.gov/spaceweather/en/
[planet Earth]:https://www.spaceweather.com/

---
title: 月眉形 ê 海王星 kah 海衛 Triton
date: 2021-07-25
publishdate: 2021-07-25T12:00:00+0800
tags: [海王星, 海衛, 衛星, 海衛一 Triton, 外部太陽系, 氣態巨行星, 天王星, 航海家 2 號]
hero: https://apod.nasa.gov/apod/fap/image/2107/neptunetriton_voyager_960.jpg
summary: 航海家 2 號太空船恬恬仔飛過外部太陽系，伊 ê kha-mé-lah 煞同齊翕著 海王星 kah 海衛一  Triton ê 月眉月相。
categories: [podcast]
vocals: [阿錕]
---

{{% apod %}}

- 原始文章：[Crescent Neptune and Triton](https://apod.nasa.gov/apod/ap210725.html)
- 影像來源：[NASA](https://www.nasa.gov/), [Voyager](https://voyager.jpl.nasa.gov/) 2
- 台文翻譯：[An-Li Tsai][An-Li Tsai] ([NCU][NCU])

{{< podcast "cksqelwpmerxs0938h1o2ql6u" >}}

## [漢羅] 月眉形 ê 海王星 kah 海衛一  Triton
[航海家 2 號太空船][Voyager 2 spacecraft] 恬恬仔飛過外部 [太陽系][Solar System]，伊 ê kha-mé-lah 煞同齊翕著 [海王星][Neptune 1] kah 海衛一  [Triton][Triton] ê 月眉月相。
這張有 [氣態巨行星][gas giant planet] kah 伊 [厚雲衛星][cloudy moon] ê [優雅相片][elegant picture] 是 tī 1989 年 [in 倚上近][closest approach] 了後翕 ê。
這無可能是 tī [地球][Earth] 翕 ê，因為 [海王星][Neptune 2] 無法度 tùi 地球展示月眉月相。
這个 [kah 一般無仝 ê、足讚 ê][unusual vantage] 地點，予咱看袂著 [海王星][Neptune 3] 平常時 ê [藍色色調][blue hue]。
因為 tī 遮看著 ê 太陽光去予散射去矣，所以伊嘛變甲較紅，to̍h 親像 [欲日落 ê 日頭][setting Sun] 仝款。
雖然講 [海王星][Neptune 4] 比 [天王星][Uranus] 較細粒，毋閣伊 ê 質量較大。
海王星有幾若个 [烏環][dark rings] ，閣會發出比伊 ùi 太陽吸收著 [閣較濟 ê 光][emits more light]。

## [POJ] Goe̍h-bâi-hêng ê Hái-ông-chhiⁿ kah Hái-ūi-it Triton
Hâng-hái-ka jī hō thài-khong-chûn tiām-tiām-á poe-kòe gōa-pō͘ thài-iông-hē, i ê kha-mé-lah soah tâng-chê hip-tio̍h Hái-ông-chhiⁿ kah Hái-ūi-it Triton ê goe̍h-bâi goe̍h-siòng.
Chit-tiuⁿ ū khì-thài kū-kiâⁿ-chhiⁿ kah i kāu-hûn ūi-chhiⁿ ê iu-ngá siòng-phìⁿ sī tī i̍t-kiú-pat-kiú nî in óa siōng-kīn liáu-āu hip--ê.
Che bô-khó-lêng sī tī Tē-kiû hip--ê, in-ūi Hái-ông-chhiⁿ bô-hoat-tō͘ tùi Tē-kiû tiān-sī goe̍h-bâi goe̍h-siòng.
Chit-ê kah it-poaⁿ bô-kâng ê, chiok-chán ê tē-tiám, hō͘ lán khòaⁿ-bōe-tio̍h Hái-ông-chhiⁿ pêng-siông-sî ê nâ-sek sek-tiāu.
In-ūi tī chia khòaⁿ--tio̍h-ê thài-iông-kng khì hō͘ sàn-siā khì ah, só͘-í i mā piàn-kah khah âng, to̍h chhin-chhiūⁿ beh ji̍t-lo̍h ê ji̍t-thâu kāng-khoán.
Sui-jiân-kóng Hái-ông-chhiⁿ pí Thian-ông-chhiⁿ khah sè-lia̍p, m̄-koh i ê chit-liōng khah tōa.
Hái-ông-chhiⁿ ū kúi-ā-ê o͘-khoân, koh ē hoat-chhut pí i ùi thài-iông khip-siu tio̍h koh-khah chōe ê kng.

## [KIP] Gue̍h-bâi-hîng ê Hái-ông-tshinn kah Hái-uī-it Triton
Hâng-hái-ka jī hō thài-khong-tsûn tiām-tiām-á pue-kuè guā-pōo thài-iông-hē, i ê kha-mé-lah suah tâng-tsê hip-tio̍h Hái-ông-tshinn kah Hái-uī-it Triton ê gue̍h-bâi gue̍h-siòng.
Tsit-tiunn ū khì-thài kū-kiânn-tshinn kah i kāu-hûn uī-tshinn ê iu-ngá siòng-phìnn sī tī i̍t-kiú-pat-kiú nî in uá siōng-kīn liáu-āu hip--ê.
Tse bô-khó-lîng sī tī Tē-kiû hip--ê, in-uī Hái-ông-tshinn bô-huat-tōo tuì Tē-kiû tiān-sī gue̍h-bâi gue̍h-siòng.
Tsit-ê kah it-puann bô-kâng ê, tsiok-tsán ê tē-tiám, hōo lán khuànn-buē-tio̍h Hái-ông-tshinn pîng-siông-sî ê nâ-sik sik-tiāu.
In-uī tī tsia khuànn--tio̍h-ê thài-iông-kng khì hōo sàn-siā khì ah, sóo-í i mā piàn-kah khah âng, to̍h tshin-tshiūnn beh ji̍t-lo̍h ê ji̍t-thâu kāng-khuán.
Sui-jiân-kóng Hái-ông-tshinn pí Thian-ông-tshinn khah sè-lia̍p, m̄-koh i ê tsit-liōng khah tuā.
Hái-ông-tshinn ū kuí-ā-ê oo-khuân, koh ē huat-tshut pí i uì thài-iông khip-siu tio̍h koh-khah tsuē ê kng.


## [English] Crescent Neptune and Triton
Gliding silently through the outer [Solar System][Solar System], the [Voyager 2 spacecraft][Voyager 2 spacecraft] camera captured [Neptune][Neptune 1] and [Triton][Triton] together in crescent phase.
The [elegant picture][elegant picture] of the [gas giant planet][gas giant planet] and its [cloudy moon][cloudy moon] was taken from behind just after [closest approach][closest approach] in 1989.
It could not have been taken from [Earth][Earth] because [Neptune][Neptune 2] never shows a crescent phase to sunward Earth.
The [unusual vantage][unusual vantage] point also robs [Neptune][Neptune 3] of its familiar [blue hue][blue hue], as sunlight seen from here is scattered forward, and so is reddened like the [setting Sun][setting Sun].
[Neptune][Neptune 4] is smaller but more massive than [Uranus][Uranus], has several [dark rings][dark rings], and [emits more light][emits more light] than it receives from the Sun.

## 詞彙學習（漢羅/POJ/KIP/華文/English）
- 【海王星】Hái-ông-chhiⁿ/Hái-ông-tshinn/海王星/Neptune
- 【海衛】Hái-ūi/Hái-uī/海衛/Neptune's satteliate
- 【航海家 2 號太空船】Hâng-hái-ka thài-khong-chûn/Hâng-hái-ka thài-khong-tsûn/航海家 2 號太空船/Voyager 2 spacecraft
- 【外部太陽系】gōa-pō͘ thài-iông-hē/guā-pōo thài-iông-hē/外部太陽系/outer solar system
- 【天王星】Thian-ông-chhiⁿ/Thian-ông-tshinn/天王星/Uranus
- 【氣態巨行星】khì-thài kū-kiâⁿ-chhiⁿ/khì-thài kū-kiânn-tshinn/氣態巨行星/gas giant planet

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[Solar System]:https://solarsystem.nasa.gov/solar-system/our-solar-system/overview/
[Voyager 2 spacecraft]:https://www.jpl.nasa.gov/missions/voyager-2
[Neptune 1]:http://en.wikipedia.org/wiki/Neptune
[Triton]:https://apod.nasa.gov/apod/ap070304.html
[elegant picture]:http://pds.jpl.nasa.gov/planets/captions/neptune/parting.htm
[gas giant planet]:https://solarsystem.nasa.gov/planets/neptune/in-depth/
[cloudy moon]:https://en.wikipedia.org/wiki/Triton_(moon)#Atmosphere
[closest approach]:https://apod.nasa.gov/apod/ap140826.html
[Earth]:https://apod.nasa.gov/apod/ap070325.html
[Neptune 2]:https://youtu.be/NStn7zZKXfE
[unusual vantage]:https://photojournal.jpl.nasa.gov/catalog/PIA02247
[Neptune 3]:https://open.spotify.com/episode/5Hc4tnazxSYJZdltUW0IV2
[blue hue]:https://apod.nasa.gov/apod/ap150215.html
[setting Sun]:https://apod.nasa.gov/apod/ap151202.html
[Neptune 4]:https://nssdc.gsfc.nasa.gov/photo_gallery/photogallery-neptune.html
[Uranus]:https://en.wikipedia.org/wiki/Uranus
[dark rings]:http://pds-rings.seti.org/neptune/
[emits more light]:https://en.wikipedia.org/wiki/Neptune#Internal_heating

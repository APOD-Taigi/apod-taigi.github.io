---
title: 環星系 AM 0644-741
date: 2021-07-28
publishdate: 2021-07-28T12:00:00+0800
tags: [環星系, AM 0644-741, 飛魚座]
hero: https://apod.nasa.gov/apod/fap/image/2107/AM0644-741Full1024.jpg
summary: 正爿 ê 大型藍色星系外沿彼輾是一个 直徑 15 萬光年闊 ê 巨型環形結構。伊內底有新形成、足光 ê 大質量恆星。
categories: [podcast]
vocals: [阿錕]
---

{{% apod %}}

- 原始文章：[Ring Galaxy AM 0644-741](https://apod.nasa.gov/apod/ap210728.html)
- 影像提供：[NASA](https://www.nasa.gov/), [ESA](http://www.esa.int/), [Hubble](https://www.nasa.gov/mission_pages/hubble/main/index.html), [HLA](https://hla.stsci.edu/); *Processing:* [Jonathan Lodge](https://www.instagram.com/jjlodge)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckslyitdaquen098940xha45d" >}}

## [漢羅] 環星系 AM 0644-741
正爿 ê 大型藍色星系外沿彼輾是一个 直徑 15 萬 [光年][light years] 闊 ê 巨型環形結構。
伊內底有新形成、足光 ê 大質量恆星。
[AM 0644-741][AM 0644-741] 嘛叫做 [環星系][ring galaxy]。
這个環是 kah 巨型 ê 星系相碰產生 ê。
兩个 [星系相碰][galaxies collide] ê 時陣，in 會互相迵過，毋閣內底 ê 恆星真罕得相拄。
大型星系 ê 環型結構，是較細 ê 入侵星系迵過了後，產生 [重力破壞][gravitational disruption] ê 結果。
Tī 這个時陣，星際氣體 kah 塗粉會壓縮，產生 [恆星形成 ê 衝擊波][wave of star formation]，ùi 衝擊點向外送出去，to̍h 親像水池仔表面行過 ê 水痕仝款。
這幅圖內底 ê 其他星系是背景星系，kah AM 0644-741 無交葛。
前景較光 ê 恆星是 tī 咱 ê 銀河系內底。
毋閣 tī AM 0644-741 ê 正爿面頂，有一个去予伊 ê 引力掠牢、較細 ê 入侵星系，to̍h tī 這幅 [哈伯太空望遠鏡][Hubble Space Telescope] 影像 ê 頂懸。
環星系 AM 0644-741 離咱有 3 億光年遠，to̍h tī [南天星座飛魚座][toward the southern constellation Volans] ê 方向。

## [POJ] Khoân-seng-hē AM khòng-lio̍k-sù-sù kiám chhit-sù-it
Chiàⁿ-pêng ê tōa-hêng nâ-sek seng-hē gōa-iân hit-liàn sī chi̍t-ê ti̍t-kèng cha̍p-gō͘-bān kng-nî khoah ê kū-hêng khoân-hêng kiat-kò͘.
I la-it ū sin hêng-sêng, chiok-kng, ê tōa-chit-liōng hêng-chhiⁿ.
AM khòng-lio̍k-sù-sù kiám chhit-sù-it mā kiò-chò Khoân-seng-hē.
Chit-ê sī kah kū-hêng ê seng-hē sio-pōng sán-seng ê.
Nn̄g-ê seng-hē sio-pōng ê sî-chūn, in ē hō͘-siong thàng--kòe, m̄-koh lāi-té ê hêng-chhiⁿ chin hán-tit sio-tú.
Tōa-hêng seng-hē ê khoân-hêng kiat-kò͘, sī khah-sè ê ji̍p-chhim seng-hē thàng--kòe liáu-āu, sán-seng tiōng-le̍k phò-hoāi ê kiat-kó.
Tī chit-ê sî-chūn, seng-chè-khì-thé kah thô͘-hún ē ap-sok, sán-seng hêng-chhiⁿ hêng-sêng ê chhiong-kek-phō, ùi chhiong-kek-tiàm hiòng gōa sàng--chhut-khì, to̍h chhin-chhiūⁿ chúi-tî-á piáu-bīn kiâⁿ-kòe ê chúi-hūn kâng-khóaⁿ.
Chit-pak-tô͘ lāi-té ê kî-tha seng-hē sī pōe-kéng seng-hē, kah AM khòng-lio̍k-sù-sù kiám chhit-sù-it bô kau-kat.
Chiân-kéng khah-kng ê hêng-chhiⁿ sī tī lán ê Gîn-hô-hē lāi-té.
M̄-koh tī AM khòng-lio̍k-sù-sù kiám chhit-sù-it ê chiàⁿ-pêng bīn-téng, ū chi̍t-ê khì hō͘ i ê ín-le̍k lia̍h-tiâu, khah-sè ê ji̍p-chhim-seng-hē, to̍h tī chit-pak Ha-peh thài-khong bōng-oán-kiàⁿ iáⁿ-siōng ê téng-koân.
Khoân-seng-hē AM khòng-lio̍k-sù-sù kiám chhit-sù-it lî lán ū saⁿ-ek kng-nî hn̄g, to̍h tī lâm-thian seng-chō Poe-hî-chō ê hong-hiòng.

## [KIP] Khuân-sing-hē AM khòng-lio̍k-sù-sù kiám tshit-sù-it
Tsiànn-pîng ê tuā-hîng nâ-sik sing-hē guā-iân hit-liàn sī tsi̍t-ê ti̍t-kìng tsa̍p-gōo-bān kng-nî khuah ê kū-hîng khuân-hîng kiat-kòo.
I la-it ū sin hîng-sîng, tsiok-kng, ê tuā-tsit-liōng hîng-tshinn.
AM khòng-lio̍k-sù-sù kiám tshit-sù-it mā kiò-tsò Khuân-sing-hē.
Tsit-ê sī kah kū-hîng ê sing-hē sio-pōng sán-sing ê.
Nn̄g-ê sing-hē sio-pōng ê sî-tsūn, in ē hōo-siong thàng--kuè, m̄-koh lāi-té ê hîng-tshinn tsin hán-tit sio-tú.
Tuā-hîng sing-hē ê khuân-hîng kiat-kòo, sī khah-sè ê ji̍p-tshim sing-hē thàng--kuè liáu-āu, sán-sing tiōng-li̍k phò-huāi ê kiat-kó.
Tī tsit-ê sî-tsūn, sing-tsè-khì-thé kah thôo-hún ē ap-sok, sán-sing hîng-tshinn hîng-sîng ê tshiong-kik-phō, uì tshiong-kik-tiàm hiòng guā sàng--tshut-khì, to̍h tshin-tshiūnn tsuí-tî-á piáu-bīn kiânn-kuè ê tsuí-hūn kâng-khuánn.
Tsit-pak-tôo lāi-té ê kî-tha sing-hē sī puē-kíng sing-hē, kah AM khòng-lio̍k-sù-sù kiám tshit-sù-it bô kau-kat.
Tsiân-kíng khah-kng ê hîng-tshinn sī tī lán ê Gîn-hô-hē lāi-té.
M̄-koh tī AM khòng-lio̍k-sù-sù kiám tshit-sù-it ê tsiànn-pîng bīn-tíng, ū tsi̍t-ê khì hōo i ê ín-li̍k lia̍h-tiâu, khah-sè ê ji̍p-tshim-sing-hē, to̍h tī tsit-pak Ha-peh thài-khong bōng-uán-kiànn iánn-siōng ê tíng-kuân.
Khuân-sing-hē AM khòng-lio̍k-sù-sù kiám tshit-sù-it lî lán ū sann-ik kng-nî hn̄g, to̍h tī lâm-thian sing-tsō Pue-hî-tsō ê hong-hiòng.

## [English] Ring Galaxy AM 0644-741
The rim of the large blue galaxy at the right is an immense ring-like structure 150,000 [light years][light years] in diameter composed of newly formed, extremely bright, massive stars.
[AM 0644-741][AM 0644-741] is known as a [ring galaxy][ring galaxy] and was caused by an immense galaxy collision.
When [galaxies collide][galaxies collide], they pass through each other and their individual stars rarely come into contact.
The large galaxy's ring-like shape is the result of the [gravitational disruption][gravitational disruption] caused by a small intruder galaxy passing through it.
When this happens, interstellar gas and dust become compressed, causing a [wave of star formation][wave of star formation] to move out from the impact point like a ripple across the surface of a pond.
Other galaxies in the field of view are background galaxies, not interacting with AM 0644-741.
Foreground spiky stars are within our own Milky Way.
But the smaller intruder galaxy is caught above and right, near the top of the frame taken by the [Hubble Space Telescope][Hubble Space Telescope].
Ring galaxy AM 0644-741 lies about 300 million light years away [toward the southern constellation Volans][toward the southern constellation Volans].


## 詞彙學習（台語漢字/POJ/KIP/華語漢字/English）
- 【環星系】Khoân-chhim seng-hē/Khuân-sing-hē/環星系/Ring galaxy
- 【直徑】ti̍t-kèng/ti̍t-kìng/直徑/diameter
- 【入侵星系】ji̍p-chhim-seng-hē/ji̍p-tshim-sing-hē/入侵星系/intruder galaxy
- 【星際氣體】seng-chè-khì-thé/sing-tsè-khì-thé/星際氣體/interstellar gas
- 【飛魚座】Poe-hî-chō/Pue-hî-tsō/飛魚座/Volans


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[light years]:http://chandra.harvard.edu/photo/cosmic_distance.html
[AM 0644-741]:http://adsabs.harvard.edu/abs/1997ApJ...474..686H
[ring galaxy]:https://apod.nasa.gov/apod/ap010612.html
[galaxies collide]:https://apod.nasa.gov/apod/ap150201.html
[gravitational disruption]:http://en.wikipedia.org/wiki/Tidal_force
[wave of star formation]:http://astronomy.swin.edu.au/cosmos/D/density+wave+model
[Hubble Space Telescope]:https://hubblesite.org/contents/news-releases/2021/news-2021-045
[toward the southern constellation Volans]:https://hubblesite.org/contents/media/images/2004/15/1520-Image.html

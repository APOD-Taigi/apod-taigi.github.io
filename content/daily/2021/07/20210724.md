---
title: 太空 ê 邊界
date: 2021-07-24
publishdate: 2021-07-24T12:00:00+0800
tags: [Karman 線, 中氣層, 熱氣層, 極地中氣層雲, 夜光雲, 平流層, 北極光, 極光帶]
hero: https://apod.nasa.gov/apod/fap/image/2107/AuroraNoctilucent33k_rohner1024.jpg
summary: 太空是 ùi 佗位開始算？若是欲講太空旅行，按呢太空 to̍h ùi Karman 線開始算，to̍h 是 100 公里懸 ê 所在。
---

{{% apod %}}

- 原始文章：[The Edge of Space](https://apod.nasa.gov/apod/ap210724.html)
- 影像提供 kah [版權][copyright]：[Ralf Rohner](https://www.instagram.com/skypointer2000/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 太空 ê 邊界
[太空是 ùi 佗位開始算？][Where does space begin?]
若是欲講太空旅行，按呢太空 to̍h ùi [Karman 線][Karman line] 開始算，to̍h 是 100 公里懸 ê 所在。
一般是 ùi 地球平均海面以上 80 公里懸 ê 所在畫一條線開始算。
毋閣物理上並無 [一條線來界定][boundary that marks] 大氣層結束，太空開始。
實際上，Karman 線差不多是 tī 頂層中氣層 kah 下層熱氣層交界附近。
[夜光雲][noctilucent clouds] 是高緯度 ê 熱天幻影，是 tī 中氣層頂懸，差不多海拔 80 公里懸 ê 所在形成 ê。
伊嘛叫做極地中氣層雲。
北極 kah 南極 ê 極光帶會發光，是因為有高能粒子 tī 熱氣層激發原子。
[極光帶][Auroral bands t] 會湠到海拔 80 公里到 600 公里懸 ê 所在。
這是 ùi 飛到海拔 10 公里懸 ê [平流層航空][stratospheric aeronautics] 領域 ê 駕駛艙速翕 ê 相片。
內底有翕著星空下 ê 夜光雲、北極光，閣有 [遠方 ê 地球地平線][looking toward planet Earth's horizon] kah 太空 ê 邊界。



## [POJ] Thài-khong ê pian-kài
Thài-khong sī ùi tó-ūi khai-sí sǹg?
Nā-sī beh kóng thài-khong lú-hêng, án-ne thài-khong to̍h ùi Karman-sòaⁿ khai-sí sǹg, to̍h sī chi̍t-pah kong-lí koân ê só͘-chāi.
It-poaⁿ sī ùi Tē-kiû pêng-kun hái-bīn í-siōng poeh-cha̍p kong-lí koân ê só͘-chāi ōe chi̍t-tiâu sòaⁿ khai-sí sǹg.
M̄-koh bu̍t-lí siōng pēng-bô chi̍t-tiâu sòaⁿ lâi kài-tēng tōa-khì-chân kiat-sok, thài-khong khai-sí.
Si̍t-chè-siōng, Karman-sòaⁿ chha-put-to sī tī téng-chân tiong-khì-chân kah ē-chàn jia̍t-khì-chân kau-kài hū-kīn.
Iā-kng-hûn sī ko hūi-tō͘ ê joa̍h-thiⁿ hoàn-iáⁿ, sī tī tiong-khì-chân téng-koân, chha-put-to hái-poa̍t poeh-cha̍p kong-lí koân ê só͘-chāi hêng-sêng ê.
I mā kiò-chò ke̍k-tē tiong-khì-chân-hûn.
Pak-ke̍k kah lâm-ke̍k ê ke̍k-kng-tòa ē hoat-kng, sī in-ūi ū ko-lêng lia̍p-chú tī jia̍t-khì-chân kek-hoat goân-chú.
Ke̍k-kng-tòa ē thòaⁿ-kàu hái-poa̍t poeh-cha̍p kong-lí kàu la̍k-pah kong-lí koân ê só͘-chāi.
Che sī ùi poe-kàu hái-poa̍t cha̍p kong-lí koân ê pêⁿ-liû-chân hâng-khong léng-he̍k ê kà-sú-chhng sok-hip ê siòng-phìⁿ.
Lāi-té ū hip-tio̍h seng-khong hā ê iā-kng-hûn, pak-ke̍k-kng, koh-ū oán-hong ê tē-pêng-sòaⁿ kah thài-khong ê pian-kài.


## [KIP] Thài-khong ê pian-kài
Thài-khong sī uì tó-uī khai-sí sǹg?
Nā-sī beh kóng thài-khong lú-hîng, án-ne thài-khong to̍h uì Karman-suànn khai-sí sǹg, to̍h sī tsi̍t-pah kong-lí kuân ê sóo-tsāi.
It-puann sī uì Tē-kiû pîng-kun hái-bīn í-siōng pueh-tsa̍p kong-lí kuân ê sóo-tsāi uē tsi̍t-tiâu suànn khai-sí sǹg.
M̄-koh bu̍t-lí siōng pīng-bô tsi̍t-tiâu suànn lâi kài-tīng tuā-khì-tsân kiat-sok, thài-khong khai-sí.
Si̍t-tsè-siōng, Karman-suànn tsha-put-to sī tī tíng-tsân tiong-khì-tsân kah ē-tsàn jia̍t-khì-tsân kau-kài hū-kīn.
Iā-kng-hûn sī ko huī-tōo ê jua̍h-thinn huàn-iánn, sī tī tiong-khì-tsân tíng-kuân, tsha-put-to hái-pua̍t pueh-tsa̍p kong-lí kuân ê sóo-tsāi hîng-sîng ê.
I mā kiò-tsò ki̍k-tē tiong-khì-tsân-hûn.
Pak-ki̍k kah lâm-ki̍k ê ki̍k-kng-tuà ē huat-kng, sī in-uī ū ko-lîng lia̍p-tsú tī jia̍t-khì-tsân kik-huat guân-tsú.
Ki̍k-kng-tuà ē thuànn-kàu hái-pua̍t pueh-tsa̍p kong-lí kàu la̍k-pah kong-lí kuân ê sóo-tsāi.
Tse sī uì pue-kàu hái-pua̍t tsa̍p kong-lí kuân ê pênn-liû-tsân hâng-khong líng-hi̍k ê kà-sú-tshng sok-hip ê siòng-phìnn.
Lāi-té ū hip-tio̍h sing-khong hā ê iā-kng-hûn, pak-ki̍k-kng, koh-ū uán-hong ê tē-pîng-suànn kah thài-khong ê pian-kài.



## [English] The Edge of Space
[Where does space begin?][Where does space begin?] For purposes of spaceflight some would say at the [Karman line][Karman line], currently defined as an altitude of 100 kilometers (60 miles).
Others might place a line 80 kilometers (50 miles) above Earth's mean sea level.
But there is no sharp physical [boundary that marks][boundary that marks] the end of atmosphere and the beginning of space.
In fact, the Karman line itself is near the transition between the upper mesophere and lower thermosphere.
Night shining or [noctilucent clouds][noctilucent clouds] are high-latitude summer apparitions formed at altitudes near the top of the mesophere, up to 80 kilometers or so, also known as polar mesopheric clouds.
[Auroral bands][Auroral bands e] of the northern (and southern) lights caused by energetic particles exciting atoms in the thermosphere can extend above 80 kilometers to over 600 kilometers altitude.
Taken from a cockpit while flying at an altitude of 10 kilometers (33,000 feet) in the realm of [stratospheric aeronautics][stratospheric aeronautics], this snapshot captures both noctilucent clouds and aurora borealis under a starry sky, [looking toward planet Earth's horizon][looking toward planet Earth's horizon] and the edge of space.

## 詞彙學習（台語漢字/POJ/KIP/華語漢字/English）


- 【夜光雲】iā-kng-hûn/iā-kng-hûn/夜光雲/noctilucent clouds
- 【中氣層】tiong-khì-chân/tiong-khì-tsân/中氣層/mesophere
- 【熱氣層】jia̍t-khì-chân/jia̍t-khì-tsân/熱氣層/thermosphere
- 【高緯度】ko-hūi-tō͘/ko-huī-tōo/高緯度/high-latitude
- 【極地中氣層雲】ke̍k-tē tiong-khì-chân-hûn//極地中氣層雲/polar mesopheric clouds
- 【極光帶】ke̍k-kng-tòa/ki̍k-kng-tuà/極光帶/auroral bands
- 【海拔】hái-poa̍t/hái-pua̍t/海拔/altitude
- 【平流層】pêⁿ-liû-chân/pênn-liû-tsân/平流層/stratosphere
- 【航空學】hâng-khong-ha̍k/hâng-khong-ha̍k/航空學/aeronautics
- 【駕駛艙】kà-sú-chhng/kà-sú-tshng/駕駛艙/cockpit
- 【北極光】pak-ke̍k-kng/pak-ki̍k-kng/北極光/aurora borealis



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Where does space begin?]:https://earthsky.org/human-world/the-billionaire-space-race-and-the-karman-line/
[Karman line]:https://en.wikipedia.org/wiki/K%C3%A1rm%C3%A1n_line
[boundary that marks]:https://www.nasa.gov/mission_pages/sunearth/science/atmosphere-layers2.html
[noctilucent clouds]:https://apod.nasa.gov/apod/ap200619.html
[Auroral bands e]:https://apod.nasa.gov/apod/ap210114.html
[Auroral bands t]:https://apod.tw/daily/20210114/
[stratospheric aeronautics]:https://www.nasa.gov/feature/sofia-offers-new-way-to-study-earth-s-atmosphere
[looking toward planet Earth's horizon]:https://www.youtube.com/watch?v=zwydBbEVrZQ

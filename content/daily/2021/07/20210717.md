---
title: Alphonsus kah Arzachel
date: 2021-07-17
publishdate: 2021-07-17T12:00:00+0800
tags: [Alphonsus, Arzachel, Alpetragius, 隕石坑, 阿波羅, 月球雲海]
hero: https://apod.nasa.gov/apod/fap/image/2107/AlphonseArzachelOwl_Donnard1088.jpg
summary: Eng-暗，kā 你 ê 望遠鏡提來看頂月眉。你可能會揣著兩个足大 ê 隕石坑，敢若是貓頭鳥 leh kā 你睨。
categories: [podcast]
vocals: [蔡老師]
---

{{% apod %}}

- 原始文章：[Alphonsus and Arzachel](https://apod.nasa.gov/apod/ap210717.html)
- 影像來源 kah [版權][copyright]：[Noel Donnard](https://www.astrobin.com/users/Tino2329/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cks3f9aal987f0816birgze0y" >}}

## [漢羅] Alphonsus kah Arzachel
Eng-暗，kā 你 ê [望遠鏡提來看][Point your telescope] 頂月眉。
[綴著晨昏線][Along the terminator]，就是暗暝 kah 日時 交界 ê 烏影線，你可能會揣著兩个足大 ê 隕石坑，敢若是 [貓頭鳥][an owlish] leh kā 你睨。
倒爿 ê [Alphonsus][Alphonsus] kah 正爿 ê [Arzachel][Arzachel] 是古早時代相碰產生 ê 隕石坑。
In to̍h tī 月球雲海 ê 東北爿。
這个較大 ê Alphonsus ê 直徑有超過 100 公里闊。
隕石坑中央有 1.5 公里懸 ê 山頭。
低角度 ê 太陽 kā 山頭明亮 ê 太陽光 kah 烏影照甲閣較明顯。
為著欲揣著適合阿波羅太空船 ê 登月地點，[游騎兵 9 號][Ranger 9 spacecraft] 太空船 tī 1965 年欲落-lǒe 隕石坑中央山頭 ê 東北爿（倒爿）進前，to̍h 先 kā Alphonsus ê 特寫相片送轉來地球。
Tī Alphonsus kah Arzachel 中央 ê [Alpetragius][Alpetragius]，是較細 ê 隕石坑。
伊 ê 下底足深 ê，中央山頭煞傷大。

## [POJ] Alphonsus kah Arzachel
Eng-àm, kā lí ê bōng-oán-kiàⁿ the̍h-lâi khòaⁿ téng-goe̍h-bâi.
Tòe-tio̍h sîn-hun-sòaⁿ, to̍h-sī àm-mî kah ji̍t--sî kau-kài ê o͘-iáⁿ-sòaⁿ, lí khó-lêng ē chhōe-tio̍h nn̄g-ê chiok-tōa ê ún-se̍k-kheⁿ, ká-ná sī niau-thâu-chiáu leh kā lí gîn.
Tò-pêng ê Alphonsus kah chiàⁿ-pêng ê Arzachel sī kó͘-chá-sî-tāi sio-pōng sán-seng ê ún-se̍k-kheⁿ.
In to̍h tī Goe̍h-kiû Hûn-hái ê tang-pak-pêng.
Chit-ê khah-tōa ê Alphonsus ê ti̍t-kèng ū chhiau-kòe chi̍t-pah kong-lí khoah.
Ún-se̍k-kheⁿ tiong-ng ū it-tiám-gō͘ kong-lí koân ê soaⁿ-thâu.
Kē kak-tō͘ ê thài-iông kā soaⁿ-thâu bêng-liōng ê thài-iông-kng kah o͘-iáⁿ chiò-kah koh-khah bêng-hián.
Ūi-tio̍h beh chhōe-tio̍h sek-ha̍p A-pho-lô thài-khong-chûn ê teng-goe̍h-tē-tiám, Iû-kî-peng kàu hō thài-khong-chûn tī i̍t-kiú-lio̍k-ngó͘ nî beh la̍k-lǒe ún-se̍k-kheⁿ tiong-ng soaⁿ-thâu ê tang-pak-pêng (tò-pêng) chìn-chêng, to̍h seng kā Alphonsus ê te̍k-siá siòng-phìⁿ sàng tńg-lâi Tē-kiû.
Tī Alphonsus kah Arzachel tiong-ng ê Alpetragius, sī khah-sè ê ún-se̍k-kheⁿ.
I ê ē-té chiok-chhim ê, tiong-ng soaⁿ-thâu soah siūⁿ-tōa.

## [KIP] Alphonsus kah Arzatsel
Ing-àm, kā lí ê bōng-uán-kiànn the̍h-lâi khuànn tíng-gue̍h-bâi.
Tuè-tio̍h sîn-hun-suànn, to̍h-sī àm-mî kah ji̍t--sî kau-kài ê oo-iánn-suànn, lí khó-lîng ē tshuē-tio̍h nn̄g-ê tsiok-tuā ê ún-si̍k-khenn, ká-ná sī niau-thâu-tsiáu leh kā lí gîn.
Tò-pîng ê Alphonsus kah tsiànn-pîng ê Arzatsel sī kóo-tsá-sî-tāi sio-pōng sán-sing ê ún-si̍k-khenn.
In to̍h tī Gue̍h-kiû Hûn-hái ê tang-pak-pîng.
Tsit-ê khah-tuā ê Alphonsus ê ti̍t-kìng ū tshiau-kuè tsi̍t-pah kong-lí khuah.
Ún-si̍k-khenn tiong-ng ū it-tiám-gōo kong-lí kuân ê suann-thâu.
Kē kak-tōo ê thài-iông kā suann-thâu bîng-liōng ê thài-iông-kng kah oo-iánn tsiò-kah koh-khah bîng-hián.
Uī-tio̍h beh tshuē-tio̍h sik-ha̍p A-pho-lô thài-khong-tsûn ê ting-gue̍h-tē-tiám, Iû-kî-ping kàu hō thài-khong-tsûn tī i̍t-kiú-lio̍k-ngóo nî beh la̍k-lǒe ún-si̍k-khenn tiong-ng suann-thâu ê tang-pak-pîng (tò-pîng) tsìn-tsîng, to̍h sing kā Alphonsus ê ti̍k-siá siòng-phìnn sàng tńg-lâi Tē-kiû.
Tī Alphonsus kah Arzatsel tiong-ng ê Alpetragius, sī khah-sè ê ún-si̍k-khenn.
I ê ē-té tsiok-tshim ê, tiong-ng suann-thâu suah siūnn-tuā.

## [English] Alphonsus and Arzachel
[Point your telescope][Point your telescope] at tonight's first quarter Moon.
[Along the terminator][Along the terminator], the shadow line between night and day, you might find these two large craters staring back at you with [an owlish][an owlish] gaze.
[Alphonsus][Alphonsus] (left) and [Arzachel][Arzachel] are ancient impact craters on the north eastern shores of Mare Nubium, the lunar Sea of Clouds.
The larger Alphonsus is over 100 kilometers in diameter.
A low sun angle highlights the crater's sharp 1.5 kilometer high central peak in bright sunlight and dark shadow.
Scouting for potential Apollo moon landing sites, the [Ranger 9 spacecraft][Ranger 9 spacecraft] returned closeup photographs of Alphonsus before it crashed in the crater just northeast (left) of its central mountain in 1965.
[Alpetragius][Alpetragius], between Alphonsus and Arzachel, is the small crater with the deeply shadowed floor and overly large central peak.

## 詞彙學習

|漢羅|POJ|KIP|華語|English|
|-|-|-|-|-|
|頂月眉|téng-goe̍h-bâi|tíng-gue̍h-bâi|上弦月|first quarter Moon|
|晨昏線|sîn-hun-sòaⁿ|sîn-hun-suànn|晨昏線|terminator line|
|月球雲海|Goe̍h-kiû Hûn-hái|Gue̍h-kiû Hûn-hái|月球雲海|Mare Nubium|
|隕石坑|ún-se̍k-kheⁿ|ún-si̍k-khenn|隕石坑|crater|
|直徑|ti̍t-kèng|ti̍t-kìng|直徑|diameter|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Point your telescope]:https://www.astrobin.com/3sjnkh/B/
[Along the terminator]:https://apod.nasa.gov/apod/ap070209.html
[an owlish]:https://en.wikipedia.org/wiki/Lunar_pareidolia
[Alphonsus]:https://en.wikipedia.org/wiki/Alphonsus_(crater)
[Arzachel]:https://en.wikipedia.org/wiki/Arzachel_(crater)
[Ranger 9 spacecraft]:https://solarsystem.nasa.gov/missions/ranger-9/in-depth/
[Alpetragius]:https://en.wikipedia.org/wiki/Alpetragius_(crater)

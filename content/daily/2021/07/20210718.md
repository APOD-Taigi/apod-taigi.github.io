---
title: 仙女座星系 ê 紫外光影像
date: 2021-07-18
publishdate: 2021-07-18T12:00:00+0800
tags: [仙女座星系, M31, GALEX, 捲螺仔星系, 紫外光, M32, 銀河, 捲螺仔手骨]
hero: https://apod.nasa.gov/apod/fap/image/2107/M31_Galex_960.jpg
summary: 仙女座星系 tī 紫外光看起來是啥款？伊 ê 星系中心主要是少年藍色恆星 leh 踅。
categories: [podcast]
vocals: [阿錕]
---

{{% apod %}}

- 原始文章：[The Andromeda Galaxy in Ultraviolet](https://apod.nasa.gov/apod/ap210718.html)
- 影像提供：[NASA](https://www.nasa.gov/), [JPL-Caltech](https://www.jpl.nasa.gov/), [GALEX](http://www.galex.caltech.edu/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cks7pgp4jcj8o09826aj9utcb" >}}

## [漢羅] 仙女座星系 ê 紫外光影像
仙女座星系 tī 紫外光看起來是啥款？
伊 ê 星系中心主要是少年藍色恆星 leh 踅。
[仙女座星系][Andromeda Galaxy] 離咱干焦 250 萬光年爾爾，伊嘛叫做 M31，伊真正是咱厝邊 ê大星系。
這个星系有 23 萬光年 [闊][Spanning]。
這張華麗 ê 影像，是 NASA ê [星系演化探索計畫][Galaxy Evolution Explorer] (GALEX) 衛星太空望遠鏡 tī 2003 年翕 ê。
這是 [捲螺仔星系][spiral galaxy] ê [紫外光影像][ultraviolet light]。
仙女座 ê 捲螺仔手骨 tī [可見光影像][visible light images] 足明顯 ê。
毋閣伊 [tī 紫外光看起來較成是一个環][rings in ultraviolet]。
這个環內底有足強 ê [恆星形成活動][star formation]。
這應該是仙女座星系 kah 伊較細粒 ê 厝邊星系，[長株圓星系 M32][elliptical galaxy M32]，tī 2 億年前相碰 ê 證據。
仙女座星系 kah 咱 ê [銀河系][Milky Way galaxy] 攏是 [本底星系團][Local Group] 內底上大質量 ê 成員。
閣幾若十億年了後，in [可能 to̍h 會相碰][projected to collide]。
彼 ê 時陣，咱 ê 太陽 [大氣會脹大][atmosphere will expand] 到 [kā 地球食去][engulf the Earth]。




## [POJ] Sian-lú-chō seng-hē ê Chí-gōa-kng iáⁿ-siōng
Sian-lú-chō seng-hē tī chí-gōa-kng khòaⁿ--khí-lâi sī siáⁿ-khoán?
I ê seng-hē tiong-sim chú-iàu sī siàu-liân nâ-sek hêng-chhiⁿ leh se̍h.
Sian-lú-chō seng-hē lî lán kan-na nn̄g-pah-gō͘-cha̍p bān kng-nî niā-niā, i mā kiò-chò M-saⁿ-cha̍p-it, i chin-chiàⁿ sī lán chhù-piⁿ ê tōa-seng-hē.
Chi̍t-ê seng-hē ū jī-cha̍p-saⁿ bān kng-nî khoah.
Chit-tiuⁿ hôa-lē ê iáⁿ-siōng, sī NASA ê seng-hē ián-hòa thàm-soh kè-ōe (GALEX) ūi-chhiⁿ thài-khong bōng-oán-kiàⁿ tī jī-khòng-khòng-saⁿ nî hip--ê.
Che sī kńg-lê-á seng-hē ê chí-gōa-kng iáⁿ-siōng.
Sian-lú-chō ê kńg-lê-á chhiú-kut tī khó-kiàn-kng iáⁿ-siōng chiok bêng-hián ê.
M̄-koh i tī chí-gōa-kng khòaⁿ--khí-lâi khah sêng sī chi̍t-ê khoân.
Chi̍t-ê khoân lāi-té ū chiok kiông ê hêng-chhiⁿ hêng-sêng oa̍h-tōng.
Che eng-kai sī Sian-lú-chō seng-hē kah i khah sè-lia̍p ê chhù-piⁿ seng-hē, tn̂g-tu-îⁿ seng-hē M-saⁿ-cha̍p-jī, tī nn̄g-ek nî chêng sio-pōng ê chèng-kù.
Sian-lú-chō seng-hē kah lán ê Gîn-hô-hē lóng-sī Pún-té Seng-hē-thoân lāi-té siōng-tōa chit-liōng ê sêng-goân.
Koh kúi-nā cha̍p-ek nî liáu-āu, in khó-lêng to̍h ē sio-pōng.
Hit ê sî-chūn, lán-ê thài-iông tōa-khì ē tiùⁿ-tōa kàu kā Tē-kiû chia̍h-khì.


## [KIP] Sian-lú-tsō sing-hē ê Tsí-guā-kng iánn-siōng
Sian-lú-tsō sing-hē tī tsí-guā-kng khuànn-khí-lâi sī siánn-khuán?
I ê sing-hē tiong-sim tsú-iàu sī siàu-liân nâ-sik hîng-tshinn leh se̍h.
Sian-lú-tsō sing-hē lî lán kan-na nn̄g-pah-gōo-tsa̍p bān kng-nî niā-niā, i mā kiò-tsò M-sann-tsa̍p-it, i tsin-tsiànn sī lán tshù-pinn ê tuā-sing-hē.
Tsi̍t-ê sing-hē ū jī-tsa̍p-sann bān kng-nî khuah.
Tsit-tiunn huâ-lē ê iánn-siōng, sī NASA ê sing-hē ián-huà thàm-soh kè-uē (GALEX) uī-tshinn thài-khong bōng-uán-kiànn tī jī-khòng-khòng-sann nî hip--ê.
Tse sī kńg-lê-á sing-hē ê tsí-guā-kng iánn-siōng.
Sian-lú-tsō ê kńg-lê-á tshiú-kut tī khó-kiàn-kng iánn-siōng tsiok bîng-hián ê.
M̄-koh i tī tsí-guā-kng khuànn-khí-lâi khah sîng sī tsi̍t-ê khuân.
Tsi̍t-ê khuân lāi-té ū tsiok kiông ê hîng-tshinn hîng-sîng ua̍h-tōng.
Tse ing-kai sī Sian-lú-tsō sing-hē kah i khah sè-lia̍p ê tshù-pinn sing-hē, tn̂g-tu-înn sing-hē M-sann-tsa̍p-jī, tī nn̄g-ik nî tsîng sio-pōng ê tsìng-kù.
Sian-lú-tsō sing-hē kah lán ê Gîn-hô lóng-sī Pún-té Sing-hē-thuân lāi-té siōng-tuā tsit-liōng ê sîng-guân.
Koh kuí-nā tsa̍p-ik nî liáu-āu, in khó-lîng to̍h ē sio-pōng.
Hit ê sî-tsūn, lán-ê thài-iông tuā-khì ē tiùnn-tuā kàu kā Tē-kiû tsia̍h-khì.




## [English] The Andromeda Galaxy in Ultraviolet
What does the Andromeda galaxy look like in ultraviolet light?
Young blue stars circling the galactic center dominate.
A mere 2.5 million light-years away, the [Andromeda Galaxy][Andromeda Galaxy], also known as M31, really is just next door as large galaxies go.
[Spanning][Spanning] about 230,000 light-years, it took 11 different image fields from NASA's [Galaxy Evolution Explorer][Galaxy Evolution Explorer] (GALEX) satellite telescope to produce this gorgeous portrait of the [spiral galaxy][spiral galaxy] in [ultraviolet light][ultraviolet light] in 2003.
While its spiral arms stand out in [visible light images][visible light images], Andromeda's arms look more like [rings in ultraviolet][rings in ultraviolet].
The rings are sites of intense [star formation][star formation] and have been interpreted as evidence that Andromeda collided with its smaller neighboring [elliptical galaxy M32][elliptical galaxy M32] more than 200 million years ago.
The [Andromeda galaxy][Andromeda galaxy] and our own comparable [Milky Way galaxy][Milky Way galaxy] are the most massive members of the [Local Group][Local Group] of galaxies and are [projected to collide][projected to collide] in several billion years -- perhaps around the time that our Sun's [atmosphere will expand][atmosphere will expand] to [engulf the Earth][engulf the Earth].



## 詞彙學習（台語漢字/POJ/KIP/華語漢字/English）


- 【仙女座星系】Sian-lú-chō/Sian-lú-tsō/仙女座星系/Andromeda Galaxy
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【捲螺仔手骨】kńg-lê-á chhiú-kut/kńg-lê-á tshiú-kut/螺旋手臂、旋臂/spiral arm
- 【長株圓星系】tn̂g-tu-îⁿ seng-hē/tn̂g-tu-îⁿ sing-hē/橢圓星系/elliptical galaxy
- 【本底星系團】Pún-té Seng-hē-thoân/Pún-té Sing-hē-thuân/本底星系團/the Local Group




{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[Andromeda Galaxy]:https://en.wikipedia.org/wiki/Andromeda_Galaxy
[Spanning]:https://apod.nasa.gov/apod/ap200925.html
[Galaxy Evolution Explorer]:https://www.nasa.gov/mission_pages/galex/galex20120516.html
[spiral galaxy]:https://en.wikipedia.org/wiki/Spiral_galaxy
[ultraviolet light]:https://science.nasa.gov/ems/10_ultravioletwaves
[visible light images]:https://apod.nasa.gov/apod/ap181217.html
[rings in ultraviolet]:https://svs.gsfc.nasa.gov/10485
[star formation]:https://kids.frontiersin.org/articles/10.3389/frym.2019.00092
[elliptical galaxy M32]:https://www.nasa.gov/feature/goddard/2017/messier-32
[Andromeda galaxy]:https://apod.nasa.gov/apod/ap200426.html
[Milky Way galaxy]:https://solarsystem.nasa.gov/resources/285/the-milky-way-galaxy/
[Local Group]:http://www.atlasoftheuniverse.com/localgr.html
[projected to collide]:https://ui.adsabs.harvard.edu/abs/2008MNRAS.386..461C/abstract
[atmosphere will expand]:https://en.wikipedia.org/wiki/Future_of_Earth
[engulf the Earth]:https://photobest1.com/wp-content/uploads/2018/11/Funny-Cats-wallpaper-backgrounds-images-09.jpg

---
title: 來揣月娘
date: 2021-07-11
publishdate: 2021-07-11T12:00:00+0800
tags: [十五暝, 月全食]
hero: https://apod.nasa.gov/apod/fap/image/2107/spotthemoon_westlake_960.jpg
summary: 月娘 tī 佗位？伊 to̍h 藏 tī 相片內底。這馬拄仔好是十五暝，這規粒月娘應該是足好揣 ê。
---

{{% apod %}}

- 原始文章：[Find the Moon](https://apod.nasa.gov/apod/ap210711.html)
- 影像提供 kah 版權：[Jimmy Westlake](http://www.jwestlake.com/) ([Colorado Mountain College](http://faculty.coloradomtn.edu/jwestlake/))
- 台文翻譯：[An-Li Tsai][An-Li Tsai] ([NCU][NCU])

## [漢羅] 來揣月娘
月娘 tī 佗位？
伊 to̍h 藏 tī 相片內底。
這馬拄仔好是十五暝，這 [規粒月娘][entire Moon t] 應該是足好揣 ê。
毋閣連 kha-mé-lah sàng 遐爾金 ê 目睭 to̍h 攏揣無，to̍h 算伊知影月娘 tī 佗位。
其實是愛用伊 ê kha-mé-lah [長時間感光][long exposure] 才勉強看有啦！
你這馬可能 [歡喜][congratulating yourself] 講你已經揣著矣！
毋閣伊是毋是足歹揣 ê？
有一个原因是，因為這張相片是 tī [月全食][total lunar eclipse] 彼工翕 ê。
彼當陣地球 ê [烏影][shadow] kā [月球][the Moon 1] 閘著，煞予月娘比平常時 ê 十五暝閣較暗。
另外一个原因是，這張 tī [美國][USA] [Colorado][Colorado] 州翕 ê 相片，才拄 tī 日出進前翕 ê。
[月娘][the Moon 2] tī 天頂拄仔好 tī 日頭 ê 相對面。
這表示講，日頭這馬 tī 地平線下底，毋閣猶是會當 kā 天頂 [小可仔照予光][slightly illuminating]。
上尾一个原因是，[月娘][Moon] tī 地平線面頂 2 度懸 ê 所在爾爾。
這个時陣，tī kha-mé-lah kah 地平線之間 [厚厚 ê 大氣][large volume of air]，kā 足濟 [背景月娘][background Moon] ê 光線散射出去。
這張是 tī 2012年翕 ê 相片，12 分鐘了後，[日頭][the Sun] to̍h peh-起來地平線面頂偷看，月娘 to̍h lòe--去矣。




## [POJ] Lâi chhōe Goe̍h-niû
Goe̍h-niû tī tó-ūi?
I to̍h chhàng tī siòng-phìⁿ lāi-té.
Chit-má tú-á-hó sī cha̍p-gō͘-mê, che kui-lia̍p goe̍h-niû èng-kai sī chiok hó chhoe--ê.
M̄-koh liân kha-mé-lah sàng hiah-nī kim ê ba̍k-chiu to̍h lóng chhōe-bô, to̍h sǹg i chai-iáⁿ goe̍h-niû tī tó-ūi.
Kî-si̍t sī ài iōng i ê kha-mé-lah tn̂g-sî-kan kám-kng chiah bián-kióng khòaⁿ-ū la̍h!
Lí chit-má khó-lêng hoaⁿ-hí kóng lí í-keng chhōe-tio̍h ah!
M̄-koh i sī-m̄-sī chiok phái-chhōe-ê?
Ū chi̍t-ê goân-in sī, in-ūi chit-tiuⁿ siòng-phìⁿ sī tī goe̍h-choân-si̍t hit-kang hip--ê.
Hit-tang-chūn Tē-kiû ê o͘-iáⁿ kā Goe̍h-kiû cha̍h tio̍h, soah hō͘ goe̍h-niû pí pêng-siông-sî ê cha̍p-gō͘-mê koh-khah àm.
Lēng-gōa chi̍t-ê goân-in sī, chit-tiuⁿ tī Bí-kok Colorado chiu hip--ê siòng-phìⁿ, chiah tú tī ji̍t-chhut chìn-chêng hip--ê.
Goe̍h-niû tī thiⁿ-téng tú-á-hó tī ji̍t-thâu ê sio-tùi-bīn.
Che piáu-sī kóng, ji̍t-thâu chit-má tī tē-pêng-sòaⁿ ē-té, m̄-koh iáu-sī ē-tàng kā thiⁿ-téng sió-khóa-á chiò hō͘ kng.
Siōng-bóe chi̍t-ê goân-in sī, goe̍h-niû tī tē-pêng-sòaⁿ bīn-téng nn̄g tō͘ koân ê só͘-chāi niā-niā.
Chit-ê sî-chūn, tī kha-mé-lah kah tē-pêng-sòaⁿ chi-kan kāu-kāu-ê tōa-khì, kā chiok-chōe pōe-kéng goe̍h-niû ê kng-sòaⁿ sàn-siā chhut-khì.
Chit-tiuⁿ sī tī jī-khòng-it-jī nî hip--ê siòng-phìⁿ, cha̍p-jī hun-cheng liáu-āu, ji̍t-thâu to̍h peh-khí-lâi tē-pêng-sòaⁿ bīn-téng thau-khòaⁿ, goe̍h-niû to̍h lòe--khì ah.



## [KIP] Lâi tshuē Gue̍h-niû
Gue̍h-niû tī tó-uī?
I to̍h tshàng tī siòng-phìnn lāi-té.
Tsit-má tú-á-hó sī tsa̍p-gōo-mê, tse kui-lia̍p gue̍h-niû ìng-kai sī tsiok hó tshue--ê.
M̄-koh liân kha-mé-lah sàng hiah-nī kim ê ba̍k-tsiu to̍h lóng tshuē-bô, to̍h sǹg i tsai-iánn gue̍h-niû tī tó-uī.
Kî-si̍t sī ài iōng i ê kha-mé-lah tn̂g-sî-kan kám-kng tsiah bián-kióng khuànn-ū la̍h!
Lí tsit-má khó-lîng huann-hí kóng lí í-king tshuē-tio̍h ah!
M̄-koh i sī-m̄-sī tsiok phái-tshuē-ê?
Ū tsi̍t-ê guân-in sī, in-uī tsit-tiunn siòng-phìnn sī tī gue̍h-tsuân-si̍t hit-kang hip--ê.
Hit-tang-tsūn Tē-kiû ê oo-iánn kā Gue̍h-kiû tsa̍h tio̍h, suah hōo gue̍h-nîu pí pîng-siông-sî ê tsa̍p-gōo-mê koh-khah àm.
Līng-guā tsi̍t-ê guân-in sī, tsit-tiunn tī Bí-kok Colorado tsiu hip--ê siòng-phìnn, tsiah tú tī ji̍t-tshut tsìn-tsîng hip--ê.
Gue̍h-niû tī thinn-tíng tú-á-hó tī ji̍t-thâu ê sio-tuì-bīn.
Tse piáu-sī kóng, ji̍t-thâu tsit-má tī tē-pîng-suànn ē-té, m̄-koh iáu-sī ē-tàng kā thinn-tíng sió-khuá-á tsiò hōo kng.
Siōng-bué tsi̍t-ê guân-in sī, gue̍h-niû tī tē-pîng-suànn bīn-tíng nn̄g tōo kuân ê sóo-tsāi niā-niā.
Tsit-ê sî-tsūn, tī kha-mé-lah kah tē-pîng-suànn tsi-kan kāu-kāu-ê tuā-khì, kā tsiok-tsuē puē-kíng gue̍h-niû ê kng-suànn sàn-siā tshut-khì.
Tsit-tiunn sī tī jī-khòng-it-jī nî hip--ê siòng-phìnn, tsa̍p-jī hun-tsing liáu-āu, ji̍t-thâu to̍h peh-khí-lâi tē-pîng-suànn bīn-tíng thau-khuànn, gue̍h-niû to̍h luè--khì ah.



## [English] Find the Moon
Where's the Moon?
Somewhere in this image, the Earth's Moon is hiding.
The [entire Moon][entire Moon e] is visible, in its completely full phase, in plain sight.
Even the photographer's keen eye couldn't find it even though he knew exactly where to look -- only the [long exposure][long exposure] of his camera picked it up -- barely.
Although by now you might be [congratulating yourself][congratulating yourself] on finding it, why was it so difficult to see?
For one reason, this photograph was taken during a [total lunar eclipse][total lunar eclipse], when the Earth's [shadow][shadow] made [the Moon][the Moon 1] much dimmer than a normal full Moon.
For another, the image, taken in [Colorado][Colorado], [USA][USA], was captured just before sunrise.
With [the Moon][the Moon 2] on the exact opposite side of the sky from the Sun, this meant that the Sun was just below the horizon, but still [slightly illuminating][slightly illuminating] the sky.
Last, as the [Moon][Moon] was only about two degrees above the horizon, the [large volume of air][large volume of air] between the camera and the horizon scattered a lot of light away from the [background Moon][background Moon].
Twelve minutes after this image was acquired in 2012, [the Sun][the Sun] peeked over the horizon and the Moon set.




## 詞彙學習（台語漢字/POJ/KIP/華語漢字/English）


- 【月全食】goe̍h-choân-si̍t/gue̍h-tsuân-si̍t/月全食/total lunar eclipse
- 【地平線】tē-pêng-sòaⁿ/tē-pîng-suànn/地平線/horizon
- 【散射】sàn-siā/sàn-siā/散射/scatter




{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw



[entire Moon e]:https://apod.nasa.gov/apod/ap210222.html
[entire Moon t]:https://apod.tw/daily/20210222/
[long exposure]:https://apod.nasa.gov/apod/ap110717.html
[congratulating yourself]:https://static.onecms.io/wp-content/uploads/sites/20/2021/01/25/cat-birthday.jpg
[total lunar eclipse]:https://apod.nasa.gov/apod/ap111214.html
[shadow]:https://apod.nasa.gov/apod/ap111215.html
[the Moon 1]:https://solarsystem.nasa.gov/moons/earths-moon/overview/
[Colorado]:https://en.wikipedia.org/wiki/Colorado
[USA]:https://en.wikipedia.org/wiki/U.S._state
[the Moon 2]:https://apod.nasa.gov/apod/ap171203.html
[slightly illuminating]:https://en.wikipedia.org/wiki/Twilight
[Moon]:https://apod.nasa.gov/apod/ap180624.html
[large volume of air]:https://en.wikipedia.org/wiki/Air_mass_(astronomy)
[background Moon]:https://apod.nasa.gov/apod/ap200322.html
[the Sun]:https://solarsystem.nasa.gov/solar-system/sun/overview/

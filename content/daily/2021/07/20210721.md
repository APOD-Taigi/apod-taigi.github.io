---
title: 彩色 ê 色光：環形星雲 kah 邊仔 ê 恆星
date: 2021-07-21
publishdate: 2021-07-21T12:00:00+0800
tags: [環形星雲, M57, 類稜鏡繞射光柵]
hero: https://apod.nasa.gov/apod/fap/image/2107/RingColorsOH_Vanderbei_1080.jpg
summary: 毋知你敢會當看著這个環面頂所有 ê 色光 kah 所有 tī 伊邊仔 ê 恆星？這馬有技術做會到。
---

{{% apod %}}

- 原始文章：[Colors: Ring Nebula versus Stars](https://apod.nasa.gov/apod/ap210721.html)
- 影像提供：[Robert Vanderbei](https://vanderbei.princeton.edu/) ([Princeton U.](https://orfe.princeton.edu/))
- 台文翻譯：[An-Li Tsai][An-Li Tsai] ([NCU][NCU])

## [漢羅] 彩色 ê 色光：環形星雲 kah 邊仔 ê 恆星
毋知你敢會當看著這个環面頂所有 ê [色光][colors of the] kah 伊邊仔 ê 恆星？
這馬有技術做會到。
[這張影像][featured image] 展示用類 [稜鏡][prism] [繞射光柵][diffraction grating] 技術翕著 ê [環形星雲][Ring Nebula 1] (M57) kah 邊仔 ê 恆星。
[環形星雲][Ring Nebula 2] 干焦看幾擺爾爾，因為伊主要發出 ê 色光較少。
兩款上光 ê 發射色光是 [水素][hydrogen]（[紅色][red]）kah [酸素][oxygen]（藍色）。
In to̍h tī 影像中央倒爿，giōng-欲疊做伙。
這張影像 ê 中央正爿，是定定看會著 ê [多色合成圖標][color-combined icon]。
另外一方面，恆星發出大部份 ê 光，攏 tī [可見光 ê 光譜][visible spectrum] 範圍內底。
Kā 這寡恆星 ê 色光 [疊做伙][combined]，to̍h 會產生一條連紲光巡。
這 to̍h 是恆星出現 ê 時陣，邊仔閣有彩色光巡 ê 原因。
Kā 天體無仝 ê 色光拆開，是 [科學上足有路用 ê 做法][scientifically useful]。
因為咱會當知影這个天體是 ùi 啥物 [元素][elements] 組成 ê，伊 ê 運動速度有 [偌緊][how fast]，伊 ê 距離有 [偌遠][how distant]。



## [POJ] Chhái-sek ê se̍k-kng: Khoân-hêng seng-hûn kah piⁿ-á ê hêng-chhiⁿ
M̄-chai lí kám ē-tàng khòaⁿ-tio̍h chit-ê khoân bīn-téng só͘-ū ê se̍k-kng kah i piⁿ-á ê hêng-chhiⁿ?
Chit-má ū ki-su̍t chò-ē-kàu.
Chit-tiuⁿ iáⁿ-siōng tiān-sī iōng lūi-lêng-kiàⁿ jiàu-siā kng-sa ki-su̍t hip-tio̍h ê Khoân-hêng seng-hûn (M57) kah piⁿ-á ê hêng-chhiⁿ.
Khoân-hêng seng-hûn kan-na khòaⁿ kúi-pái niā-niā, in-ūi i chú-iàu hoat-chhut ê se̍k-kng khah-chió.
Nn̄g-khoán siōng-kng ê hoat-siā se̍k-kng sī chúi-sò͘ (âng-sek) kah sng-sò͘ (nâ-sek).
In to̍h tī iáⁿ-siōng tiong-ng tò-pêng, giōng-beh tha̍h chò-hóe.
Chit-tiuⁿ iáⁿ-siōng ê tiong-ng chiàⁿ-pêng,sī tiāⁿ-tiāⁿ khòaⁿ-ē-tio̍h ê to-se̍k ha̍p-sêng tô͘-piau.
Lēng-gōa chi̍t-hong-bīn, hêng-chhiⁿ hoat-chhut tōa-pō͘-hūn ê kng, lóng tī khó-kiàn-kng ê kng-phó͘ hoān-ûi lāi-té.
Kā chit-kóa hêng-chhiⁿ ê se̍k-kng tha̍h chò-hóe, to̍h ē sán-seng chi̍t-tiâu liân-sòa kng-sûn.
Che to̍h sī hêng-chhiⁿ chhut-hiān ê sî-chūn, piⁿ-á koh-ū chhái-sek kng-sûn ê goân-in.
Kā thian-thé bô-kâng ê se̍k-kng thiah-khui, sī kho-ha̍k siōng chiok ū lō͘-iōng ê chò-hoat.
In-ūi lán ē-tàng chai-iáⁿ chi̍t-ê thian-thé sī ùi siáⁿ-mih goân-sò͘ cho͘-sêng ê, i ê ūn-tōng sok-tō͘ ū gōa kín, i ê kū-lî ū gōa hn̄g.


## [KIP] Tshái-sik ê si̍k-kng: Khuân-hîng sing-hûn kah pinn-á ê hîng-tshinn
M̄-tsai lí kám ē-tàng khuànn-tio̍h tsit-ê khuân bīn-tíng sóo-ū ê si̍k-kng kah i pinn-á ê hîng-tshinn?
Tsit-má ū ki-su̍t tsò-ē-kàu.
Tsit-tiunn iánn-siōng tiān-sī iōng luī-lîng-kiànn jiàu-siā kng-sa ki-su̍t hip-tio̍h ê Khuân-hîng sing-hûn (M̄) kah pinn-á ê hîng-tshinn.
Khuân-hîng sing-hûn kan-na khuànn kuí-pái niā-niā, in-uī i tsú-iàu huat-tshut ê si̍k-kng khah-tsió.
Nn̄g-khuán siōng-kng ê huat-siā si̍k-kng sī tsuí-sòo (âng-sik) kah sng-sòo (nâ-sik).
In to̍h tī iánn-siōng tiong-ng tò-pîng, giōng-beh tha̍h tsò-hué.
Tsit-tiunn iánn-siōng ê tiong-ng tsiànn-pîng,sī tiānn-tiānn khuànn-ē-tio̍h ê to-si̍k ha̍p-sîng tôo-piau.
Līng-guā tsi̍t-hong-bīn, hîng-tshinn huat-tshut tuā-pōo-hūn ê kng, lóng tī khó-kiàn-kng ê kng-phóo huān-uî lāi-té.
Kā tsit-kuá hîng-tshinn ê si̍k-kng tha̍h tsò-hué, to̍h ē sán-sing tsi̍t-tiâu liân-suà kng-sûn.
Tse to̍h sī hîng-tshinn tshut-hiān ê sî-tsūn, pinn-á koh-ū tshái-sik kng-sûn ê guân-in.
Kā thian-thé bô-kâng ê si̍k-kng thiah-khui, sī kho-ha̍k siōng tsiok ū lōo-iōng ê tsò-huat.
In-uī lán ē-tàng tsai-iánn tsi̍t-ê thian-thé sī uì siánn-mih guân-sòo tsoo-sîng ê, i ê ūn-tōng sok-tōo ū guā kín, i ê kū-lî ū guā hn̄g.




## [English] Colors: Ring Nebula versus Stars
What if you could see, separately, all the [colors of the][colors of the] Ring?
And of the surrounding stars?
There's technology for that.
The [featured image][featured image] shows the [Ring Nebula][Ring Nebula 1] (M57) and nearby stars through such technology: in this case, a [prism][prism]-like [diffraction grating][diffraction grating].
The [Ring Nebula][Ring Nebula 2] is seen only a few times because it emits light, primarily, in only a few colors.
The two brightest emitted colors are [hydrogen][hydrogen] [red][red] and [oxygen][oxygen] (blue), appearing as nearly overlapping images to the left of the image center.
The image just to the right of center is the [color-combined icon][color-combined icon] normally seen.
Stars, on the other hand, emit most of their light in colors all across the [visible spectrum][visible spectrum].
These colors, [combined][combined], make a nearly continuous streak -- which is why stars appear accompanied by multicolored bars.
Breaking object light up into colors is [scientifically useful][scientifically useful] because it can reveal the [elements][elements] that compose that object, [how fast][how fast] that object is moving, and [how distant][how distant] that object is.



## 詞彙學習（台語漢字/POJ/KIP/華語漢字/English）



- 【類稜鏡繞射光柵】lūi-lêng-kiàⁿ jiàu-siā kng-sa/luī-lîng-kiànn jiàu-siā kng-sa/類稜鏡繞射光柵/prism-like diffraction grating
- 【環形星雲】Khoân-hêng seng-hûn/Khuân-hîng sing-hûn/環形星雲/Ring Nebula
- 【水素】chúi-sò͘/tsuí-sòo/氫/hydrogen
- 【酸素】sng-sò͘/sng-sò͘/氧/oxygen
- 【可見光】khó-kiàn-kng/khó-kiàn-kng/可見光/visible light



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[colors of the]:https://youtu.be/O9MvdMqKvpU?t=87
[featured image]:https://vanderbei.princeton.edu/images/NJP/m57.html
[Ring Nebula 1]:https://www.nasa.gov/feature/goddard/2017/messier-57-the-ring-nebula
[prism]:https://en.wikipedia.org/wiki/Prism#/media/File:Light_dispersion_conceptual_waves.gif
[diffraction grating]:https://en.wikipedia.org/wiki/Diffraction_grating
[Ring Nebula 2]:https://apod.nasa.gov/apod/ap180417.html
[hydrogen]:https://periodic.lanl.gov/1.shtml
[red]:https://en.wikipedia.org/wiki/H-alpha
[oxygen]:https://www.nasa.gov/press-release/nasa-s-perseverance-mars-rover-extracts-first-oxygen-from-red-planet
[color-combined icon]:https://apod.nasa.gov/apod/ap060511.html
[visible spectrum]:https://science.nasa.gov/ems/09_visiblelight
[combined]:https://s36537.pcdn.co/wp-content/uploads/2015/06/snuggle_01.jpg.optimal.jpg
[scientifically useful]:https://imagine.gsfc.nasa.gov/science/toolbox/spectra1.html
[elements]:https://apod.nasa.gov/apod/ap200809.html
[how fast]:https://en.wikipedia.org/wiki/Doppler_spectroscopy
[how distant]:https://apod.nasa.gov/apod/ap200920.html

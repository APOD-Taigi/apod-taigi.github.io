---
title: 土星 ê 衛星 Iapetus：3D ê 彩繪衛星
date: 2021-07-13
publishdate: 2021-07-13T12:00:00+0800
tags: [土星, 衛星, Iapetus, Cassini 太空船, 赤道脊, 隕石坑]
summary: 土星 ê 衛星 Iapetus 是發生啥物代誌？這个奇怪 ê 世界有足濟部份是較暗 ê 咖啡色，其他部份是較光 ê 白色。
categories: [podcast]
vocals: [蔡老師]
---
{{% iframe "https://solarsystem.nasa.gov/gltf_embed/2381" "400px" %}}

{{% apod %}}

- 原始文章：[Saturn's Iapetus: Painted Moon in 3D](https://apod.nasa.gov/apod/ap210713.html)
- 影像來源：[NASA](https://www.nasa.gov/), [ESA](https://www.esa.int/), [JPL](https://www.jpl.nasa.gov/), [SSI](http://www.spacescience.org/), [Cassini Imaging Team](http://ciclops.org/); *3D Rendering:* NASA's VTAD
- 台文翻譯：[An-Li Tsai][An-Li Tsai] ([NCU][NCU])

{{< podcast "ckrxmweo77hjz0890sybtkkrf" >}}

## [漢羅] 土星 ê 衛星 Iapetus：3D ê 彩繪衛星
土星 ê 衛星 Iapetus 是發生啥物代誌？
這个 [奇怪 ê 世界][this strange world] 有足濟部份是較暗 ê 咖啡色，其他部份是較光 ê 白色。
較暗物質 ê 組成成份猶毋知，毋閣 [紅外線][infrared] [光譜][spectra] 表示伊有可能有 [碳][carbon] ê 成份 tī--lih。
[Iapetus][Iapetus 1] 閣有一个特別 ê [赤道脊][equatorial ridge]，予伊看起來敢若是一粒 [核桃][walnut]。
為著欲了解這粒彩繪衛星，[NASA][NASA] tī 2007 年直接送 [Cassini 機器人太空船][robotic Cassini spacecraft] 到踅土星 ê 軌道去，予伊會當衝到離 Iapetus [2000 公里][within 2,000 kilometers] 近 ê 所在來 kā 看。
這張是 Iapetus ê [3D 影像][pictured here in 3D]。
Tī 南部有一个巨型 ê 隕石坑，差不多有 450 公里闊，敢若是疊 tī 另外一个差不多平大 ê、[較老 ê 隕石坑][older crater] 面頂。
[較暗 ê 物質][dark material 1] 看起來有足濟攏崁 tī [Iapetus][Iapetus 2] ê 上東爿，予隕石坑 kah 高地看起來攏差不多平暗。
[認真檢查][Close inspection] 了後，發現這个較暗 ê 表面物質通常是 tùi 著衛星赤道，而且伊比一公尺較薄。
目前 [主流 ê 假說][leading hypothesis] 是講，這个較暗 ê 物質，大部份是垃圾冰溫度變懸 [昇華][sublimates] 了後，賰 ê 物質。
這个 [較暗 ê 表面物質][dark material 2]，上開始可能是 ùi [其他衛星][other moon] 落過來產生 ê 流星殘骸，累積、崁 tī 這粒衛星表面 ê 結果。



## [POJ] Thó͘-chhiⁿ ê ūi-chhiⁿ Iapetus: Saⁿ-D ê chhái-hōe ūi-chhiⁿ
Thó͘-chhiⁿ ê ūi-chhiⁿ Iapetus sī hoat-seng siáⁿ-mih tāi-chì?
Chit-ê kî-koài ê sè-kài ū chiok-chōe pō͘-hūn sī khah-àm ê ka-pi-sek, kî-tha pō͘-hūn sī khah-kng ê pe̍h-sek.
Khah-àm bu̍t-chit ê cho͘-sêng sêng-hūn iáu m̄-chai, m̄-koh âng-gōa-sòaⁿ kng-phó͘ piáu-sī i ū khó-lêng ū thòaⁿ ê sêng-hūn tī--lih.
Iapetus koh-ū chi̍t-ê te̍k-pia̍t ê chhek-tō-chit, hō͘ i khòaⁿ--khí-lâi ká-ná sī chi̍t-lia̍p hu̍t-thô͘.
Ūi-tio̍h beh liáu-kái chit-lia̍p chhái-hōe ūi-chhiⁿ, NASA tī jī-khòng-khòng-chhit nî ti̍t-chiap sàng Cassini ke-khì-lâng thài-khong-chûn kàu se̍h Thó͘-chhiⁿ ê kúi-tō khì, hō͘ i ē-tàng chhiong-kàu lî Iapetus nn̄g-chheng kong-lí koân kīn ê só͘-chāi lâi kā khòaⁿ.
Chit-tiuⁿ sī Iapetus ê saⁿ-D iáⁿ-siōng.
Tī lâm-pō͘ ū chi̍t-ê kū-hêng ê ún-se̍k-kheⁿ, chha-put-to ū sì-pah-gō͘-cha̍p kong-lí khoah, ká-ná sī tha̍h tī lēng-gōa chi̍t-ê chha-put-to pêⁿ-tōa ê, khah-lāu ê ún-se̍k-kheⁿ bīn-téng.
Khah-àm ê bu̍t-chit khòaⁿ--khí-lâi ū chiok-chōe lóng khàm tī Iapetus ê siōng tang-pêng, hō͘ ún-se̍k-kheⁿ kah ko-tē khòaⁿ--khí-lâi lóng chha-put-to pêⁿ-àm.
Jīn-chin kiám-cha liáu-āu, hoat-hiān chit-ê khah-àm ê piáu-bīn bu̍t-chit thong-siông sī tùi tio̍h ūi-chhiⁿ chhek-tō, jî-chhiáⁿ i pí chi̍t kong-chhioh khah-po̍h.
Bo̍k-chêng chú-liû ê ká-soat sī-kóng, chit-ê khah-àm ê bu̍t-chit, tōa-pō͘-hūn sī lah-sap-peng un-tō͘ piàn-koân seng-hôa liáu-āu, chhun ê bu̍t-chit.
Chit-ê khah-àm ê piáu-bīn bu̍t-chit, siōng khai-sí khó-lêng sī ùi kî-tha ūi-chhiⁿ la̍k-kòe-lâi sán-seng ê liû-chhiⁿ chân-hâi, lúi-chek, khàm tī chit-lia̍p ūi-chhiⁿ piáu-bīn ê kiat-kó.



## [KIP] Thóo-tshinn ê uī-tshinn Iapetus: Sann-D ê tshái-huē uī-tshinn
Thóo-tshinn ê uī-tshinn Iapetus sī huat-sing siánn-mih tāi-tsì?
Tsit-ê kî-kuài ê sè-kài ū tsiok-tsuē pōo-hūn sī khah-àm ê ka-pi-sik, kî-tha pōo-hūn sī khah-kng ê pe̍h-sik.
Khah-àm bu̍t-tsit ê tsoo-sîng sîng-hūn iáu m̄-tsai, m̄-koh âng-guā-suànn kng-phóo piáu-sī i ū khó-lîng ū thuànn ê sîng-hūn tī--lih.
Iapetus koh-ū tsi̍t-ê ti̍k-pia̍t ê tshik-tō-tsit, hōo i khuànn-khí-lâi ká-ná sī tsi̍t-lia̍p hu̍t-thôo.
Uī-tio̍h beh liáu-kái tsit-lia̍p tshái-huē uī-tshinn, NASA tī jī-khòng-khòng-tshit nî ti̍t-tsiap sàng Cassini ke-khì-lâng thài-khong-tsûn kàu se̍h Thóo-tshinn ê kuí-tō khì, hōo i ē-tàng tshiong-kàu lî Iapetus nn̄g-tshing kong-lí kuân kīn ê sóo-tsāi lâi kā khuànn.
Tsit-tiunn sī Iapetus ê sann-D iánn-siōng.
Tī lâm-pōo ū tsi̍t-ê kū-hîng ê ún-si̍k-khenn, tsha-put-to ū sì-pah-gōo-tsa̍p kong-lí khuah, ká-ná sī tha̍h tī līng-guā tsi̍t-ê tsha-put-to pênn-tuā ê, khah-lāu ê ún-si̍k-khenn bīn-tíng.
Khah-àm ê bu̍t-tsit khuànn-khí-lâi ū tsiok-tsuē lóng khàm tī Iapetus ê siōng tang-pîng, hōo ún-si̍k-khenn kah ko-tē khuànn-khí-lâi lóng tsha-put-to pênn-àm.
Jīn-tsin kiám-tsa liáu-āu, huat-hiān tsit-ê khah-àm ê piáu-bīn bu̍t-tsit thong-siông sī tuì tio̍h uī-tshinn tshik-tō, jî-tshiánn i pí tsi̍t kong-tshioh khah-po̍h.
Bo̍k-tsîng tsú-liû ê ká-suat sī-kóng, tsit-ê khah-àm ê bu̍t-tsit, tuā-pōo-hūn sī lah-sap-ping un-tōo piàn-kuân sing-huâ liáu-āu, tshun ê bu̍t-tsit.
Tsit-ê khah-àm ê piáu-bīn bu̍t-tsit, siōng khai-sí khó-lîng sī uì kî-tha uī-tshinn la̍k-kuè-lâi sán-sing ê liû-tshinn tsân-hâi, luí-tsik, khàm tī tsit-lia̍p uī-tshinn piáu-bīn ê kiat-kó.



## [English] Saturn's Iapetus: Painted Moon in 3D
What has happened to Saturn's moon Iapetus?
Vast sections of [this strange world][this strange world] are dark brown, while others are as bright white.
The composition of the dark material is unknown, but [infrared][infrared] [spectra][spectra] indicate that it possibly contains some dark form of [carbon][carbon].
[Iapetus][Iapetus 1] also has an unusual [equatorial ridge][equatorial ridge] that makes it appear like a [walnut][walnut].
To help better understand this seemingly painted moon, [NASA][NASA] directed the [robotic Cassini spacecraft][robotic Cassini spacecraft] orbiting Saturn to swoop [within 2,000 kilometers][within 2,000 kilometers] in 2007.
Iapetus is [pictured here in 3D][pictured here in 3D].
A huge impact crater seen in the south spans a tremendous 450 kilometers and appears superposed on an [older crater][older crater] of similar size.
The [dark material][dark material 1] is seen increasingly coating the easternmost part of [Iapetus][Iapetus 2], darkening craters and highlands alike.
[Close inspection][Close inspection] indicates that the dark coating typically faces the moon's equator and is less than a meter thick.
A [leading hypothesis][leading hypothesis] is that the dark material is mostly dirt leftover when relatively warm but dirty ice [sublimates][sublimates].
An initial coating of [dark material][dark material 2] may have been effectively painted on by the accretion of meteor-liberated debris from [other moon][other moon]s.




## 詞彙學習

|漢羅|POJ|KIP|華語|English|
|-|-|-|-|-|
|光譜|kng-phó͘|kng-phóo|光譜|spectrum|
|碳|thòaⁿ|thuànn|碳|carbon|
|赤道脊|chhek-tō-chit|tshik-tō-tsit|赤道脊|equatorial ridge|
|核桃|hu̍t-thô͘|hu̍t-thôo|核桃|walnut|
|流星|liû-chhiⁿ|liû-tshinn|流星|meteor|
|昇華|seng-hôa|sing-huâ|昇華|sublimate|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[this strange world]:https://en.wikipedia.org/wiki/Iapetus_%28moon%29
[infrared]:https://science.nasa.gov/ems/07_infraredwaves
[spectra]:https://science.nasa.gov/ems/01_intro
[carbon]:https://periodic.lanl.gov/6.shtml
[Iapetus 1]:https://trek.nasa.gov/iapetus/
[equatorial ridge]:https://apod.nasa.gov/apod/ap050201.html
[walnut]:http://www.whfoods.com/genpage.php?tname=foodspice&dbid=99
[NASA]:https://www.nasa.gov/about/index.html
[robotic Cassini spacecraft]:https://en.wikipedia.org/wiki/Cassini_spacecraft
[within 2,000 kilometers]:https://apod.nasa.gov/apod/ap070919.html
[pictured here in 3D]:https://solarsystem.nasa.gov/resources/2381/iapetus-3d-model/
[older crater]:https://apod.nasa.gov/apod/ap060530.html
[dark material 1]:https://apod.nasa.gov/apod/ap070914.html
[Iapetus 2]:https://apod.nasa.gov/apod/ap060103.html
[Close inspection]:http://micro.magnet.fsu.edu/primer/java/scienceopticsu/powersof10/
[leading hypothesis]:https://ui.adsabs.harvard.edu/abs/2005DPS....37.3908S/abstract
[sublimates]:http://en.wikipedia.org/wiki/Sublimation_(chemistry)
[dark material 2]:http://www.youtube.com/watch?v=DYvITG_TDfE
[other moon]:https://apod.nasa.gov/apod/ap180514.html

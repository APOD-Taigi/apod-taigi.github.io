---
title: 象、夜婆、kah 花枝
date: 2021-07-23
publishdate: 2021-07-23T12:00:00+0800
tags: [象管星雲, 飛行密婆星雲, 大花枝星雲, Ou4, IC 1396, SH2-129, 原恆星, 發射星雲, 仙王座]
hero: https://apod.nasa.gov/apod/fap/image/2107/IC1396SH2-129Ou4_50Hsieh_1024.jpg
summary:Tī 北方星座 仙王座 ê 方向 這个 10 度闊 ê 視場內底，有湠開 ê 發射星雲 IC 1396 kah SH2-129 相濫 ê 發光星際氣體，kah 塗粉烏雲。

---

{{% apod %}}

- 原始文章：[Elephant, Bat, and Squid](https://apod.nasa.gov/apod/ap210723.html)
- 影像提供 kah [版權][copyright]：[Patrick Hsieh](https://www.astrobin.com/users/FlankerOneTwo/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 象、夜婆、kah 花枝
Tī 北方星座 [仙王座][Cepheus the King] ê 方向 [這个 10 度闊 ê 視場內底][this 10 degree wide field]，有湠開 ê 發射星雲 IC 1396 kah SH2-129 相濫 ê 發光星際氣體，kah 塗粉烏雲。
伊是去予中心 ê 藍色恆星 [IC 1396][IC 1396]（倒爿）激發 ê。
伊有幾若百光年闊，離咱有 3000 光年遠。
Tī 中央正爿下面是一个奇妙 ê 烏暗外形，內底有一个交纏 ê 烏暗雲，to̍h 叫做 [象管星雲][Elephant's Trunk]。
伊有幾若十光年遐爾長，內底有恆星形成 ê 基本物質，嘛有藏 [原恆星][protostars] tī 內底。
這幅圖正爿 ê 發射光是 SH2-129，伊有幾若个光節 kah 掃轉來 ê 雲脊，to̍h chhāi tī kah 地球差不多遠 ê 所在。
因為按呢，伊閣有一个較有名 ê 名，to̍h 叫做 [飛行夜婆星雲][Flying Bat Nebula]。
Tī 飛行夜婆星雲內底，除了這个皇家宇宙動物園，閣有最近變有名 ê Ou4，[大花枝星雲][Giant Squid nebula]。
伊是較暗 ê 藍色發射光。


## [POJ] Chhiūⁿ, Iā-pô, kah Hoe-ki
Tī pak-hong seng-chō Sian-ông-chō ê hong-hiòng chit-ê cha̍p-tō͘ khoah ê sī-tiûⁿ lāi-té, ū thòaⁿ--khui-ê hoat-siā-seng-hûn IC it-sam-kiú-lio̍k kah SH-jī-it-jī-kiú sio-lām ê hoat-kng seng-chè-khì-thé, kah tô͘-hûn o͘-hûn.
I sī khì hō͘ tiong-sim ê nâ-sek IC it-sam-kiú-lio̍k (tò-pêng) kek-hoat ê.
I ū kúi-nā-pah kng-nî khoah, lî lán ū saⁿ-chheng kng-nî hn̄g.
Tī tiong-ng chiàⁿ-pêng ē-bīn, sī chi̍t-ê kî-miāu ê o͘-àm gōa-hêng, lāi-té ū chi̍t-ê kau-tîⁿ ê o͘-àm-hûn, to̍h kiò-chò Chhiūⁿ-kńg seng-hûn.
I ū kúi-ā-cha̍p kng-nî hiah-nī tn̂g, lāi-té ū hêng-chhiⁿ hêng-sêng ê ki-pún bu̍t-chit, mā ū chhàng goân-hêng-chhiⁿ tī lāi-té.
Chit-pak-tō͘ chiàⁿ-pêng ê hoat-siā-kńg sī SH-jī-it-jī-kiú, i ū kúi-ā-ê kng-chat kah sàu--tńg-lâi ê hûn-chit, to̍h chhāi tī kah Tē-kiû chha-put-to hn̄g ê só͘-chāi.
In-ūi án-ne, i koh-ū chi̍t-ê khah ū-miâ ê miâ, to̍h kiò-chò Hui-hêng iā-pô seng-hûn.
Tī Hui-hêng iā-pô seng-hûn lāi-té, tû-liáu chit-ê hông-ka ú-tiū tōng-bu̍t-hn̂g, koh-ū chòe-kīn piàn ū-miâ ê Ou-sù, Tōa-hoe-ki seng-hûn.
I sī khah-àm ê nâ-sek hoat-siā-kng.




## [KIP] Tshīunn, Iā-pô, kah Hue-ki
Tī pak-hong sing-tsō Sian-ông-tsō ê hong-hiòng tsit-ê tsa̍p-tōo khuah ê sī-tîunn lāi-té, ū thuànn--khui-ê huat-siā-sing-hûn IC it-sam-kíu-lio̍k kah SH-jī-it-jī-kíu sio-lām ê huat-kng sing-tsè-khì-thé, kah tôo-hûn oo-hûn.
I sī khì hōo tiong-sim ê nâ-sik IC it-sam-kíu-lio̍k (tò-pîng) kik-huat ê.
I ū kuí-nā-pah kng-nî khuah, lî lán ū sann-tshing kng-nî hn̄g.
Tī tiong-ng tsiànn-pîng ē-bīn, sī tsi̍t-ê kî-miāu ê oo-àm guā-hîng, lāi-té ū tsi̍t-ê kau-tînn ê oo-àm-hûn, to̍h kiò-tsò Tshīunn-kńg sing-hûn.
I ū kuí-ā-tsa̍p kng-nî hiah-nī tn̂g, lāi-té ū hîng-tshinn hîng-sîng ê ki-pún bu̍t-tsit, mā ū tshàng guân-hîng-tshinn tī lāi-té.
Tsit-pak-tōo tsiànn-pîng ê huat-siā-kńg sī SH-jī-it-jī-kíu, i ū kuí-ā-ê kng-tsat kah sàu--tńg-lâi ê hûn-tsit, to̍h tshāi tī kah Tē-kîu tsha-put-to hn̄g ê sóo-tsāi.
In-uī án-ne, i koh-ū tsi̍t-ê khah ū-miâ ê miâ, to̍h kiò-tsò Hui-hîng iā-pô sing-hûn.
Tī Hui-hîng iā-pô sing-hûn lāi-té, tû-liáu tsit-ê hông-ka ú-tīu tōng-bu̍t-hn̂g, koh-ū tsuè-kīn piàn ū-miâ ê OO-sù, Tuā-hue-ki sing-hûn.
I sī khah-àm ê nâ-sik huat-siā-kng.




## [English] Elephant, Bat, and Squid
Sprawling emission nebulae IC 1396 and SH2-129 mix glowing interstellar gas and dark dust clouds in [this 10 degree wide field][this 10 degree wide field] of view toward the northern constellation [Cepheus the King][Cepheus the King].
Energized by its bluish central star [IC 1396][IC 1396] (left) is hundreds of light-years across and some 3,000 light-years distant.
The nebula's intriguing dark shapes include a winding dark cloud popularly known as the [Elephant's Trunk][Elephant's Trunk] below and right of center.
Tens of light-years long, it holds the raw raw material for star formation and is known to hide [protostars][protostars] within.
Located a similar distance from planet Earth, the bright knots and swept back ridges of emission of Sh2-129 on the right suggest its popular name, the [Flying Bat Nebula][Flying Bat Nebula].
Within the Flying Bat, the most recently recognized addition to this royal cosmic zoo is faint bluish emission from Ou4, the [Giant Squid nebula][Giant Squid nebula].



## 詞彙學習（台語漢字/POJ/KIP/華語漢字/English）


- 【飛行夜婆星雲】Hui-hêng-iā-pô seng-hûn/Hui-hîng-iā-pô sing-hûn/飛行蝙蝠星雲/Flying Bat Nebula
- 【象管星雲】Chhiūⁿ-kńg seng-hûn/Tshiūnn-kńg sing-hûn/象鼻管星雲/Elephant's Trunk Nebula
- 【發射星雲】hoat-siā-seng-hûn/huat-siā-sing-hûn/發射星雲/emission nebula
- 【仙王座】Sian-ông-chō/Sian-ông-tsō/仙王座/Cepheus the King
- 【原恆星】goân-hêng-chhiⁿ/guân-hîng-tshinn/原恆星/proto-star
- 【大花枝星雲】Tōa-hoe-ki seng-hûn/Tuā-hue-ki sing-hûn/巨烏賊星雲/Giant Squid nebula
- 【光節】kng-chat/kng-tsat/光節/knot
- 【雲脊】hûn-chit/hûn-tsit/雲脊/ridge


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[this 10 degree wide field]:https://www.astrobin.com/8y9fnq/
[Cepheus the King]:https://en.wikipedia.org/wiki/Cepheus_(constellation)
[IC 1396]:https://apod.nasa.gov/apod/ap120805.html
[Elephant's Trunk]:https://apod.nasa.gov/apod/ap190816.html
[protostars]:https://www.jpl.nasa.gov/images/multi-wavelength-views-of-protostars-in-ic-1396
[Flying Bat Nebula]:https://apod.nasa.gov/apod/ap201007.html
[Giant Squid nebula]:https://apod.nasa.gov/apod/ap140718.html

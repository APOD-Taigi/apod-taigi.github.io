---
title: 飛入去獵戶座 ê 紅外線影像內底
date: 2021-07-07
publishdate: 2021-07-07T11:00:00+0800
tags: [獵戶座, 四角形星團, 捲螺仔手骨, 獵戶座星雲, Spitzer 太空望遠鏡, 紅外線, 巨大分子雲, 銀河系]
hero: https://www.youtube.com/watch?v=ix1lzur2QLQ
summary: 咱若是飛入去獵戶座內底會看著啥物？這个動態視覺化影片，是用真正 ê 天文觀測資料，配專業 ê 電影渲染運算技術做出來 ê。
---

{{% apod %}}

- 原始文章：[Flight Through the Orion Nebula in Infrared Light](https://apod.nasa.gov/apod/ap210707.html)
- 影片提供：[NASA](https://www.nasa.gov), [Spitzer Space Telescope](https://www.spitzer.caltech.edu/), [Universe of Learning](https://www.universe-of-learning.org/); 視覺化：[F. Summers](https://www.linkedin.com/in/frank-summers-0aa73012) ([STScI](https://www.stsci.edu/)) [et al.](https://youtu.be/ix1lzur2QLQ);
- 音樂 kah [版權](https://creativecommons.org/licenses/by-sa/2.0/)：[Serenade for Strings](https://en.wikipedia.org/wiki/Serenade_for_Strings_(Dvo%C5%99%C3%A1k)) ([A. Dvořák](https://en.wikipedia.org/wiki/Anton%C3%ADn_Dvo%C5%99%C3%A1k)), [Advent Chamber Orch.](https://freemusicarchive.org/music/Advent_Chamber_Orchestra)
- 台文翻譯：[An-Li Tsai][An-Li Tsai] ([NCU][NCU])

## [漢羅] 飛入去獵戶座 ê 紅外線影像內底
咱若是飛入去獵戶座內底會看著啥物？
這个予人感覺激動 ê 獵戶座星雲 [動態視覺化影片][The exciting dynamic visualization]，是用真正 ê [天文觀測資料][astronomical data]，配專業 ê 電影渲染運算技術做出來 ê。
這个數位模型 ê 成果發表 是 ùi [Spitzer 太空望遠鏡][Spitzer Space Telescope] 提來 ê [紅外線][infrared] 觀測資料。
你會當 kah 這个 [應該][normally seen] tī 1500 光年遠、真出名 ê 恆星托兒所來一擺近距離 ê 接觸。
這个影片 ê [展示角度][perspective moves] 是 tī 這區巨大 [分子雲][molecular cloud] 內底，去予雲牆圍起來 ê 一光年闊 ê 山谷內底行徙。
獵戶座山谷 尾仔是行到 [四角形星團][Trapezium star cluster] ê 閬縫，是去予足強能量 ê [恆星風][winds] kah 中央大質量恆星 ê [輻射][radiation] 雕出來 ê 空間。
這 [規个獵戶座星雲][entire Orion Nebula] 有 40 [光年][light year] 闊，伊 kah [太陽][the Sun] 攏 tī 咱銀河系內底仝一个 [捲螺仔手骨][spiral arm] 內底。

## [POJ] Poe-ji̍p-khì La̍h-hō͘-chō ê âng-gōa-sòaⁿ iáⁿ-siōng lāi-té
Lán nā-sī poe-ji̍p-khì La̍h-hō͘-chō lāi-té ē khòaⁿ-tio̍h siáⁿ-mih?
Chit-ê hō͘ lâng kám-kak kek-tōng ê La̍h-hō͘-chō seng-hûn tōng-thài sī-kak-hòa iáⁿ-phìⁿ, sī iōng chin-chiàⁿ ê thian-bûn koan-chhek chu-liāu, phòe choan-gia̍p ê tiān-iáⁿ soan-jiám ūn-sǹg-ki-su̍t chòe--chhut-lâi-ê.
Chit-ê só͘-ūi bô͘-hêng ê sêng-kó hoat-piáu sī ùi Spitzer thài-khong bōng-oán-kiàⁿ the̍h-lâi ê âng-gōa-sòaⁿ koan-chhek chu-liāu.
Lí ē-tàng kah chit-ê eng-kai tī chi̍t-chheng-gō͘-pah kng-nî hn̄g, chin chhut-miâ ê hêng-chhiⁿ thok-jî-só͘ lâi chi̍t-pái kīn kū-lî ê chiap-chhiok.
Chit-ê iáⁿ-phìⁿ ê tiān-sī kak-tō͘ sī tī chit-khu kū-tōa hun-chú-hûn lāi-té, khì hō͘ hûn-chhiûⁿ ûi--khí-lâi ê chi̍t kng-nî khoah ê soaⁿ-kok lāi-té kiâⁿ-sóa.
La̍h-hō͘-chō soaⁿ-kok bóe-á sī kiâⁿ-kàu sì-kak-hêng seng-thoân ê làng-phāng, sī khì hō͘ chiok-kiông lêng-liōng ê hêng-chhiⁿ-hong kah tiong-ng tōa-chit-liōng hêng-chhiⁿ ê hok-siā tiau--chhut-lâi ê khong-kan.
Che kui-ê La̍h-hō͘-chō seng-hûn ū sì-cha̍p 40 kng-nî khoah, i kah Thài-iông lóng tī lán Gîn-hô-hē lāi-té kâng chi̍t-ê kńg-lê-á chhiú-kut lāi-té.

## [KIP] Pue-ji̍p-khì La̍h-hōo-tsō ê âng-guā-suànn iánn-siōng lāi-té
Lán nā-sī pue-ji̍p-khì La̍h-hōo-tsō lāi-té ē khuànn-tio̍h siánn-mih?
Tsit-ê hōo lâng kám-kak kik-tōng ê La̍h-hōo-tsō sing-hûn tōng-thài sī-kak-huà iánn-phìnn, sī iōng tsin-tsiànn ê thian-bûn kuan-tshik tsu-liāu, phuè tsuan-gia̍p ê tiān-iánn suan-jiám ūn-sǹg-ki-su̍t tsuè--tshut-lâi-ê.
Tsit-ê sóo-uī bôo-hîng ê sîng-kó huat-piáu sī uì Spitzer thài-khong bōng-uán-kiànn the̍h-lâi ê âng-guā-suànn kuan-tshik tsu-liāu.
Lí ē-tàng kah tsit-ê ing-kai tī tsi̍t-tshing-gōo-pah kng-nî hn̄g, tsin tshut-miâ ê hîng-tshinn thok-jî-sóo lâi tsi̍t-pái kīn kū-lî ê tsiap-tshiok.
Tsit-ê iánn-phìnn ê tiān-sī kak-tōo sī tī tsit-khu kū-tuā hun-tsú-hûn lāi-té, khì hōo hûn-tshîunn uî--khí-lâi ê tsi̍t kng-nî khuah ê suann-kok lāi-té kiânn-suá.
La̍h-hōo-tsō suann-kok bué-á sī kiânn-kàu sì-kak-hîng sing-thuân ê làng-phāng, sī khì hōo tsiok-kiông lîng-liōng ê hîng-tshinn-hong kah tiong-ng tuā-tsit-liōng hîng-tshinn ê hok-siā tiau--tshut-lâi ê khong-kan.
Tse kui-ê La̍h-hōo-tsō sing-hûn ū sì-tsa̍p 40 kng-nî khuah, i kah Thài-iông lóng tī lán Gîn-hô-hē lāi-té kâng tsi̍t-ê kńg-lê-á tshiú-kut lāi-té.

## [English] Flight Through the Orion Nebula in Infrared Light
What would it look like to fly into the Orion Nebula?
[The exciting dynamic visualization][The exciting dynamic visualization] of the Orion Nebula is based on real [astronomical data][astronomical data] and adept movie rendering techniques.
Up close and personal with a famous stellar nursery [normally seen][normally seen] from 1,500 light-years away, the digitally modeled representation based is based on [infrared][infrared] data from the [Spitzer Space Telescope][Spitzer Space Telescope].
The [perspective moves][perspective moves] along a valley over a light-year wide, in the wall of the region's giant [molecular cloud][molecular cloud].
Orion's valley ends in a cavity carved by the energetic [winds][winds] and [radiation][radiation] of the massive central stars of the [Trapezium star cluster][Trapezium star cluster].
The [entire Orion Nebula][entire Orion Nebula] spans about 40 [light year][light year]s and is located in the same [spiral arm][spiral arm] of our Galaxy as [the Sun][the Sun].

## 詞彙學習（台語漢字/POJ/KIP/華語漢字/English）

- 【Spitzer 太空望遠鏡】Spitzer thài-khong bōng-oán-kiàⁿ/Spitzer thài-khong bōng-uán-kiànn/Spitzer 太空望遠鏡/Spitzer Space Telescope
- 【動態視覺化】tōng-thài sī-kak-hòa/tōng-thài sī-kak-huà/動態視覺化/dynamic visualization
- 【渲染運算技術】soan-jiám ūn-sǹg-ki-su̍t/suan-jiám ūn-sǹg-ki-su̍t/渲染運算技術/rendering techniques
- 【四角形星團】Sì-kak-hêng seng-thoân/Sì-kak-hîng sing-thuân/四邊形星團/Trapezium star cluster
- 【捲螺仔手骨】kńg-lê-á chhiú-kut/kńg-lê-á tshiú-kut/螺旋手臂、旋臂/spiral arm
- 【獵戶座星雲】La̍h-hō͘-chō seng-hûn/a̍h-hōo-tsō sing-hûn/獵戶座星雲/Orion Nebula
- 【巨大分子雲】kū-tōa hun-chú-hûn/kū-tuā hun-tsú-hûn/巨大分子雲/giant molecular cloud
- 【恆星風】hêng-chhiⁿ-hong/hîng-tshinn-hong/恆星風/stellar wind
- 【恆星托兒所】hêng-chhiⁿ thok-jî-só͘/hîng-tshinn thok-jî-sóo/恆星托兒所/stellar nursery

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[The exciting dynamic visualization]:https://www.jpl.nasa.gov/spaceimages/details.php?id=PIA22089
[astronomical data]:https://arxiv.org/abs/astro-ph/9808107
[normally seen]:https://apod.nasa.gov/apod/ap090826.html
[infrared]:https://science.nasa.gov/ems/07_infraredwaves
[Spitzer Space Telescope]:https://www.spitzer.caltech.edu/science-themes/mission
[perspective moves]:https://youtu.be/ix1lzur2QLQ
[molecular cloud]:https://en.wikipedia.org/wiki/Molecular_cloud
[winds]:https://astronomy.swin.edu.au/cosmos/s/stellar+winds
[radiation]:https://www.nasa.gov/analogs/nsrl/why-space-radiation-matters
[Trapezium star cluster]:https://apod.nasa.gov/apod/ap170312.html
[entire Orion Nebula]:https://apod.nasa.gov/apod/ap210322.html
[light year]:https://exoplanets.nasa.gov/faq/26/what-is-a-light-year/
[spiral arm]:https://apod.nasa.gov/apod/ap080606.html
[the Sun]:https://solarsystem.nasa.gov/solar-system/sun/by-the-numbers/

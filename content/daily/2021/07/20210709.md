---
title: M82：有星系風 ê 星爆星系
date: 2021-07-09
publishdate: 2021-07-09T12:00:00+0800
tags: [M82, 星系風, 星爆星系, 恆星風, 巨型噴流, M81, 大管薰星雲, 大熊座]
hero: https://apod.nasa.gov/apod/fap/image/2107/LRVBPIX3M82Crop1024.jpg
summary: M82 內底爆發 ê 恆星形成運動，有連紲 ê 超新星爆炸 kah 大質量恆星強力 ê 恆星風，才會產生這个巨型噴流。
---

{{% apod %}}

- 原始文章：[M82: Starburst Galaxy with a Superwind](https://apod.nasa.gov/apod/ap210709.html)
- 影像提供 kah [版權][copyright]：[Team ARO](https://astroaro.fr/en/contact-link), [Alentejo Remote Observatory](https://astroaro.fr/en/home/)
- 台文翻譯：[An-Li Tsai][An-Li Tsai] ([NCU][NCU])

## [漢羅] M82：有星系風 ê 星爆星系
[M82 是一个有星系風 ê 星爆星系][M82 is a starburst galaxy]。
事實上，M82 內底爆發 ê 恆星形成運動，有連紲 ê 超新星爆炸 kah 大質量恆星強力 ê 恆星風，才會產生這个巨型噴流。
星系中心區 [有星系風 ê 證據][Evidence for the superwind]，to̍h tī 這个清楚 ê 望遠鏡速翕內底。
這張組合影像 kā 原子氣體 ê 長噴流絲發射光，用紅色色調 kā 強調出來。
星系風內底有一寡氣體，會 [幫贊大質量恆星製造][forged in the massive stars] 重元素。
這寡重元素，落尾會離開恆星，走入去 [星際空間][intergalactic space]。
M82 是因為 kah 附近 ê 大 [星系 M81][galaxy M81] [倚傷近][close encounter]，才變 kah 遮爾活潑。
伊強烈 ê 恆星形成爆發階段，應該會連紲爆 1 億年左右。
因為 M82 有搝長 ê 外形，才予伊又閣叫做大管薰星雲。
伊 to̍h tī [大熊座][Ursa Major] 北爿邊仔附近 1200 萬光年遠 ê 所在。


## [POJ] M-poeh-cha̍p-jī: Ū seng-hē-hong ê Seng-po̍k-seng-hē
M-poeh-cha̍p-jī sī chi̍t-ê ū seng-hē-hong ê seng-po̍k-seng-hē.
Sū-si̍t-siōng, M-poeh-cha̍p-jī lāi-té po̍k-hoat ê hêng-chhiⁿ hêng-sêng ūn-tōng, ū liân-sòa--ê chhiau-sin-seng po̍k-chà kah tōa-chit-liōng hêng-chhiⁿ kiông-le̍k ê hêng-chhiⁿ-hong, chiah-ē sán-seng chit-ê kū-hêng phùn-liû.
Seng-hē tiong-sim-khu ū seng-hē-hong ê chèng-kù, to̍h tī chit-ê chheng-chhó͘ ê bōng-oán-kiàⁿ sok-hip lāi-té.
Chit-tiuⁿ cho͘-ha̍p iáⁿ-siōng kā goân-chú khì-thé ê tn̂g phùn-liû-si hoat-siā-kng, iōng âng-sek sek-tiāu kā kiông-tiāu--chhut-lâi.
Seng-hē-hong lāi-té ū chi̍t-kóa khì-thé, ē pang-chān tōa-chit-liōng hêng-chhiⁿ chè-chō tāng-goân-sò͘.
Chit-kóa tāng-goân-sò͘, lo̍h-bóe ē lī-khui hêng-chhiⁿ, cháu--ji̍p-khì seng-chè-khong-kan.
M-poeh-cha̍p-jī sī in-ūi kah hū-kīn ê tōa-seng-hē M-poeh-cha̍p-it óa siūⁿ-kīn, chiah piàn kah chiah-nī oa̍h-phoat.
I kiông-lia̍t ê hêng-chhiⁿ hêng-sêng po̍k-hoat kai-tōaⁿ, èng-kai ē liân-sòa po̍k chi̍t-ek nî chó-iū.
In-ūi M-poeh-cha̍p-jī ū giú-tn̄g ê gōa-hêng, chiah hō͘ i iū-koh kiò-chò Tōa-kóng-hun seng-hûn.
I to̍h tī Tōa-hîm-chō pak-pêng piⁿ-á hū-kīn chi̍t-chheng-nn̄g-pah-bān kng-nî hn̄g ê só͘-chāi.


## [KIP] M-pueh-tsa̍p-jī: Ū sing-hē-hong ê Sing-po̍k-sing-hē
M-pueh-tsa̍p-jī sī tsi̍t-ê ū sing-hē-hong ê sing-po̍k-sing-hē.
Sū-si̍t-siōng, M-pueh-tsa̍p-jī lāi-té po̍k-huat ê hîng-tshinn hîng-sîng ūn-tōng, ū liân-suà--ê tshiau-sin-sing po̍k-tsà kah tuā-tsit-liōng hîng-tshinn kiông-li̍k ê hîng-tshinn-hong, tsiah-ē sán-sing tsit-ê kū-hîng phùn-liû.
Sing-hē tiong-sim-khu ū sing-hē-hong ê tsìng-kù, to̍h tī tsit-ê tshing-tshóo ê bōng-uán-kiànn sok-hip lāi-té.
Tsit-tiunn tsoo-ha̍p iánn-siōng kā guân-tsú khì-thé ê tn̂g phùn-liû-si huat-siā-kng, iōng âng-sik sik-tiāu kā kiông-tiāu--tshut-lâi.
Sing-hē-hong lāi-té ū tsi̍t-kuá khì-thé, ē pang-tsān tuā-tsit-liōng hîng-tshinn tsè-tsō tāng-guân-sòo.
Tsit-kuá tāng-guân-sòo, lo̍h-bué ē lī-khui hîng-tshinn, tsáu--ji̍p-khì sing-tsè-khong-kan.
M-pueh-tsa̍p-jī sī in-uī kah hū-kīn ê tuā-sing-hē M-pueh-tsa̍p-it uá siūnn-kīn, tsiah piàn kah tsiah-nī ua̍h-phuat.
I kiông-lia̍t ê hîng-tshinn hîng-sîng po̍k-huat kai-tuānn, ìng-kai ē liân-suà po̍k tsi̍t-ik nî tsó-iū.
In-uī M-pueh-tsa̍p-jī ū giú-tn̄g ê guā-hîng, tsiah hōo i iū-koh kiò-tsò Tuā-kóng-hun sing-hûn.
I to̍h tī Tuā-hîm-tsō pak-pîng pinn-á hū-kīn tsi̍t-tshing-nn̄g-pah-bān kng-nî hn̄g ê sóo-tsāi.



## [English] M82: Starburst Galaxy with a Superwind
[M82 is a starburst galaxy][M82 is a starburst galaxy] with a superwind.
[In fact][In fact], through ensuing supernova explosions and powerful winds from massive stars, the burst of star formation in M82 is driving a prodigious outflow.
[Evidence for the superwind][Evidence for the superwind] from the galaxy's central regions is clear in sharp telescopic snapshot.
The composite image highlights emission from long outflow filaments of atomic hydrogen gas in reddish hues.
Some of the gas in the superwind, enriched in heavy elements [forged in the massive stars][forged in the massive stars], will eventually escape into [intergalactic space][intergalactic space].
Triggered by a [close encounter][close encounter] with nearby large [galaxy M81][galaxy M81], the furious burst of star formation in M82 should last about 100 million years or so.
Also known as the Cigar Galaxy for its elongated visual appearance, M82 is 12 million light-years distant near the northern boundary of [Ursa Major][Ursa Major].





## 詞彙學習（台語漢字/POJ/KIP/華語漢字/English）


- 【星系風】seng-hē-hong/sing-hē-hong/星系風/superwind
- 【星爆星系】seng-po̍k-seng-hē/sing-po̍k-sing-hē/星爆星系/starburst
- 【超新星爆炸】chhiau-sin-seng po̍k-chà/tshiau-sin-sing po̍k-tsà/超新星爆炸/supernova explosion
- 【恆星風】hêng-chhiⁿ-hong/hîng-tshinn-hong/恆星風/stellar wind
- 【速翕】sok-hip/sok-hip/快照/snapshot
- 【噴流絲】phùn-liû-si/phùn-liû-si/噴流絲/outflow filament
- 【重元素】tāng-goân-sò͘/tāng-guân-sòo/重元素/heavy element
- 【星際空間】seng-chè-khong-kan/sing-tsè-khong-kan/星際空間/intergalactic space
- 【恆星形成運動】hêng-chhiⁿ hêng-sêng ūn-tōng/hîng-tshinn hîng-sîng ūn-tōng/恆星形成活動/star formation activity
- 【大管薰星雲】Tōa-kóng-hun seng-hûn/Tuā-kóng-hun sing-hûn/雪茄星雲/Cigar Galaxy
- 【大熊座】Tōa-hîm-chō/Tuā-hîm-tsō/大熊座/Ursa Major




{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[M82 is a starburst galaxy]:http://www.messier.seds.org/m/m082.html
[In fact]:https://astroaro.fr/en/en_m81-m82/
[Evidence for the superwind]:http://chandra.harvard.edu/photo/2006/m82/
[forged in the massive stars]:https://apod.nasa.gov/apod/ap050813.html
[intergalactic space]:http://arxiv.org/abs/1303.1183
[close encounter]:https://apod.nasa.gov/apod/ap100324.html
[galaxy M81]:https://apod.nasa.gov/apod/ap130416.html
[Ursa Major]:http://en.wikipedia.org/wiki/Ursa_Major

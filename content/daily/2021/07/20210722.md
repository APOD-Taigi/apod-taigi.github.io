---
title: NGC 7814：有超新星 ê 細頂草帽仔星系
date: 2021-07-22
publishdate: 2021-07-22T12:00:00+0800
tags: [NGC 7814, 細頂草帽仔星系, 草帽仔星系, 捲螺仔星系, 飛馬座, M104]
hero: https://apod.nasa.gov/apod/fap/image/2107/NGC7814withSN2021rhuChart32_1024.jpg
summary: Kā 你 ê 望遠鏡 tùi 飛足懸 ê 飛馬座看，你會當看著咱這个環闊銀河系 ê 恆星 kah 遙遠 ê 星系。

categories: [podcast]
vocals: [蔡老師]
---

{{% apod %}}

- 原始文章：[NGC 7814: Little Sombrero with Supernova](https://apod.nasa.gov/apod/ap210722.html)
- 影像提供 kah [版權][copyright]：[CHART32 Team](https://www.chart32.de/group)
- 台文翻譯：[An-Li Tsai][An-Li Tsai] ([NCU][NCU])

{{< podcast "cks939kq4kcen0801pajockb3" >}}

## [漢羅] NGC 7814：有超新星 ê 細頂草帽仔星系
Kā 你 ê 望遠鏡 tùi 飛足懸 ê [飛馬座][Pegasus] 看，你會當看著咱這个 [寬闊銀河系 ê 恆星 kah 遙遠 ê 星系][expanse of Milky Way stars and distant galaxies]。
NGC 7814 to̍h tī 這幅美麗視場 ê 中央，伊 ê 視角 差不多 kah 月娘 [平闊][covered by]。
[NGC 7814][NGC 7814 is] 有當時仔嘛叫做細頂草帽仔星系，因為伊 kah 另外一个較有名 ê M104，[草帽仔星系][the Sombrero Galaxy] 足成 ê。
草帽仔星系 kah 細頂草帽仔星系攏是側向 ê 捲螺仔星系。
In 攏有寬闊 ê 銀暈 kah 銀核，毋閣 in ê 外形攏去予 in ê 薄星系盤 kah 足狹 ê 塗粉帶分做兩爿。
[實際上][In fact]，NGC 7814 離咱 4000 萬光年遠，伊差不多有 6 萬光年闊。
這个 [細頂草帽仔星系][Little Sombrero]，kah 彼个較有名 ê 草帽仔星系差不多平大。
伊看起來較細較暗，只是因為伊較遠爾爾。
這个 tī 7 月 17 翕著 ê 望遠鏡影像，有一个新發現 ê 超新星，to̍h tī 銀核 ê 倒爿。
伊 [去予編做 SN 2021rhu][Cataloged as SN 2021rhu]，是 [Ia 型][Type Ia] ê 超新星，會使用來校正 [宇宙][the universe] [距離 ê 大細][distance scale]。


## [POJ] NGC chhit-pat-it-sù: Ū Chhiau-sin-seng ê Sè-téng Chháu-bō-á seng-hē
Kā lí ê bōng-oán-kiàⁿ tùi phoe chiok koân ê Hui-má-chō khòaⁿ, lí ē-tàng khòaⁿ-tio̍h chit-ê khoan-khoah Gîn-hô-hē ê hêng-chhiⁿ kah iâu-oán ê seng-hē.
NGC chhit-pat-it-sù to̍h tī chit-pak bí-lē sī-tiûⁿ ê tiong-ng, i ê sī-kak chha-put-to kah goe̍h-niû pêⁿ-khoah.
NGC chhit-pat-it-sù ū-tang-sî-á mā kiò-chò Sè-téng Chháu-bō-á seng-hē, in-ūi i kah lēng-gōa chi̍t-ê khah ū-miâ ê M-it-khòng-sù, Chháu-bō-á seng-hē chiok-sêng ê.
Chháu-bō-á seng-hē kah Sè-téng Chháu-bō-á seng-hē lóng-sī chhek-hiòng ê kńg-lê-á seng-hē.
In lóng-ū khoan-khoah ê gîn-n̄g kah gîn-he̍k, m̄-koh in ê gōa-hêng lóng khì hō͘ in ê po̍h seng-hē-pôaⁿ kah chiok-e̍h ê thô͘-hún-tòa pun-chò nn̄g-pêng.
Si̍t-chè-siōng, NGC chhit-pat-it-sù lî lán sì-chheng-bān kng-nî hn̄g, i chha-put-to ū la̍k-bān kng-nî khoah.
Chit-ê Sè-téng Chháu-bō-á seng-hē, kah hit-ê khah ū-miâ ê Chháu-bō-á seng-hē chha-put-to pêⁿ-tōa.
I khòaⁿ--khí-lâi khah-sè khah-àm, chí-sī in-ūi i khah-hn̄g niā-niā.
Chit-ê chhit goe̍h cha̍p-chhit hip-tio̍h ê bōng-oán-kiàⁿ iáⁿ-siōng, ū chi̍t-ê sin hoat-hiān ê chhiau-sin-seng, to̍h tī gîn-he̍k ê tò-pêng.
I khì hō͘ pian-chò SN jī-khòng-jī-it rhu, sī Ia hêng ê chhāi-sin-seng, ē-sái iōng-lâi kàu-chèng ú-tiū kū-lî ê tōa-sè.




## [KIP]  NGC tshit-pat-it-sù: Ū Tshiau-sin-sing ê Sè-tíng Tsháu-bō-á sing-hē
Kā lí ê bōng-uán-kiànn tuì phue tsiok kuân ê Hui-má-tsō khuànn, lí ē-tàng khuànn-tio̍h tsit-ê khuan-khuah Gîn-hô-hē ê hîng-tshinn kah iâu-uán ê sing-hē.
NGC tshit-pat-it-sù to̍h tī tsit-pak bí-lē sī-tiûnn ê tiong-ng, i ê sī-kak tsha-put-to kah gue̍h-niû pênn-khuah.
NGC tshit-pat-it-sù ū-tang-sî-á mā kiò-tsò Sè-tíng Tsháu-bō-á sing-hē, in-uī i kah līng-guā tsi̍t-ê khah ū-miâ ê M-it-khòng-sù, Tsháu-bō-á sing-hē tsiok-sîng ê.
Tsháu-bō-á sing-hē kah Sè-tíng Tsháu-bō-á sing-hē lóng-sī tshik-hiòng ê kńg-lê-á sing-hē.
In lóng-ū khuan-khuah ê gîn-n̄g kah gîn-hi̍k, m̄-koh in ê guā-hîng lóng khì hōo in ê po̍h sing-hē-puânn kah tsiok-e̍h ê thôo-hún-tuà pun-tsò nn̄g-pîng.
Si̍t-tsè-siōng, NGC tshit-pat-it-sù lî lán sì-tshing-bān kng-nî hn̄g, i tsha-put-to ū la̍k-bān kng-nî khuah.
Tsit-ê Sè-tíng Tsháu-bō-á sing-hē, kah hit-ê khah ū-miâ ê Tsháu-bō-á sing-hē tsha-put-to pênn-tuā.
I khuànn-khí-lâi khah-sè khah-àm, tsí-sī in-uī i khah-hn̄g niā-niā.
Tsit-ê tshit gue̍h tsa̍p-tshit hip-tio̍h ê bōng-uán-kiànn iánn-siōng, ū tsi̍t-ê sin huat-hiān ê tshiau-sin-sing, to̍h tī gîn-hi̍k ê tò-pîng.
I khì hōo pian-tsò Snn jī-khòng-jī-it rhu, sī Ia hîng ê tshāi-sin-sing, ē-sái iōng-lâi kàu-tsìng ú-tiū kū-lî ê tuā-sè.



## [English] NGC 7814: Little Sombrero with Supernova
Point your telescope toward the high flying constellation [Pegasus][Pegasus] and you can find this [expanse of Milky Way stars and distant galaxies][expanse of Milky Way stars and distant galaxies].
NGC 7814 is centered in the pretty field of view that would almost be [covered by][covered by] a full moon.
[NGC 7814 is][NGC 7814 is] sometimes called the Little Sombrero for its resemblance to the brighter more famous M104, [the Sombrero Galaxy][the Sombrero Galaxy].
Both Sombrero and Little Sombrero are spiral galaxies seen edge-on, and both have extensive halos and central bulges cut by a thin disk with thinner dust lanes in silhouette.
[In fact][In fact], NGC 7814 is some 40 million light-years away and an estimated 60,000 light-years across.
That actually makes the [Little Sombrero][Little Sombrero] about the same physical size as its better known namesake, appearing smaller and fainter only because it is farther away.
In this telescopic view from July 17, NGC 7814 is hosting a newly discovered supernova, dominant immediately to the left of the galaxy's core.
[Cataloged as SN 2021rhu][Cataloged as SN 2021rhu], the stellar explosion has been identified as a [Type Ia][Type Ia] supernova, useful toward calibrating the [distance scale][distance scale] of [the universe][the universe].



## 詞彙學習（台語漢字/POJ/KIP/華語漢字/English）

- 【超新星】chhiau-sin-seng/tshiau-sin-sing/超新星/supernova
- 【細頂草帽仔星系】Sè-téng Chháu-bō-á seng-hē/Sè-tíng Tsháu-bō-á sing-hē/小闊邊帽星系、小墨西哥帽星系/Little Sombrero
- 【草帽仔星系】Chháu-bō-á seng-hē/Tsháu-bō-á sing-hē/闊邊帽星系、墨西哥帽星系/Sombrero
- 【飛馬座】Hui-má-chō/Hui-má-tsō/飛馬座/Pegasus
- 【側向星系】chhek-hiòng seng-hē/tshik-hiòng sing-hē/側向星系/edge-on galaxy
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【銀暈】gîn-n̄g/gîn-n̄g/銀暈/halo
- 【銀核】gîn-he̍k/gîn-hi̍k/銀核/core




{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply


[Pegasus]:http://www.ianridpath.com/startales/pegasus.htm
[expanse of Milky Way stars and distant galaxies]:http://www.chart32.de/index.php/component/k2/item/226
[covered by]:https://apod.nasa.gov/apod/ap130801.html
[NGC 7814 is]:http://en.wikipedia.org/wiki/NGC_7814
[the Sombrero Galaxy]:http://www.youtube.com/watch?v=GBB2xQe8nMw
[In fact]:http://arxiv.org/abs/1105.3867
[Little Sombrero]:https://www.nasa.gov/content/goddard/hubbles-little-sombrero
[Cataloged as SN 2021rhu]:https://www.wis-tns.org/object/2021rhu
[Type Ia]:https://en.wikipedia.org/wiki/Type_Ia_supernova
[distance scale]:https://apod.nasa.gov/debate/debate96.html
[the universe]:https://map.gsfc.nasa.gov/universe/uni_expansion.html

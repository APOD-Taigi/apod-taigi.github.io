---
title: 火星 ê 人面
date: 2021-07-04
publishdate: 2021-07-04T12:00:00+0800
tags: [火星, 人面]
hero: https://apod.nasa.gov/apod/fap/image/2107/MartianFace_Viking_960.jpg
summary: 雲若是城堡，敢袂感覺真趣味？房間內底 ê 椅仔面頂洗好 ê 衫若是超級英雄，敢袂感覺真趣味？
---

{{% apod %}}

- 原始文章：[The Face on Mars](https://apod.nasa.gov/apod/ap210704.html)
- 影像提供：[NASA](https://www.nasa.gov/), [Viking 1 Orbiter](https://nssdc.gsfc.nasa.gov/nmc/spacecraft/display.action?id=1975-075A)
- 台文翻譯：[An-Li Tsai][An-Li Tsai] ([NCU][NCU])

## [漢羅] 火星 ê 人面
[雲][clouds] 若是 [城堡][castles]，敢袂感覺真趣味？
房間內底 ê 椅仔面頂 [洗好 ê 衫][laundry] 若是 [超級英雄][superhero]，敢袂感覺真趣味？
[火星][Mars] 面頂 ê [岩石][rock] [台地][mesas] 若是人面 ê 行星間紀念碑，敢袂感覺真趣味？
[雲][Clouds] 實際上是浮 tī 天頂 ê 水滴 kah 冰滴。
毋閣洗好 ê 衫，是棉仔、羊毛、抑是塑膠材料做 ê 衫。
有名 ê 火星岩石台地，若是 ùi [閣較清楚][seen more clearly] ê [影像][better images] 來 kā 看較詳細 leh，to̍h 會知影用「[火星 ê 人面][Face on Mars]」來 kā 號名，實在是真自然 ê 代誌。
毋閣 [真實世界敢 to̍h 會較無聊][reality boring]？
無人知影是按怎 [一寡雲會落雨][why some clouds make rain]。
無人知影火星面底敢 [捌發展性命][life ever developed]。
嘛無人知影是按怎房間內底 ê 椅仔面頂洗好 ê 衫 [鼻起來敢若是 sà-suh][smells like root beer]。
所以講，科學 [探索][exploration] 毋若會當解答謎團，閣會當發展新 ê 智識、解答閣較大 ê 謎團，kah 解說閣較深 ê 疑問。
To̍h 親像 [人類探索][humanity explores] 咱 ê 宇宙仝款，應該會真趣味。
[雖然講發現新世界 ê 工課][through discovery] [才拄仔開始][is just beginning]。



## [POJ] Hóe-chhiⁿ ê Jîn-biān
Hûn nā-sī siâⁿ-pó, kám-bōe kám-kak chin chhù-bī?
Pâng-keng lāi-té ê í-á bīn-téng sé-hó--ê saⁿ sī chhiau-kip eng-hiông, kám-bōe kám-kak chin chhù-bī?
Hóe-chhiⁿ bīn-téng ê giâm-chio̍h tâi-tē nā-sī jîn-biān ê kiâⁿ-chhiⁿ kan kì-liām-pi, kám-bōe kám-kak chin chhù-bī?
Hûn si̍t-chè-siōng sī phû tī thiⁿ-téng ê chúi-tih kah peng-tih.
M̄-koh sé-hó ê saⁿ, sī mî-á, iûⁿ-mo͘, iah-sī sok-ka châi-liāu chòe--ê saⁿ.
Ū-miâ ê Hóe-chhiⁿ giâm-chio̍h tâi-tē, nā-sī ùi koh-khah chheng-chhó͘ ê iáⁿ-siōng lâi kā khòaⁿ-khah--siông-sè-leh, to̍h ē chai-iáⁿ iōng "Hóe-chhiⁿ ê jîn-biān" lâi kā hō-miâ, si̍t-chāi sī chin chū-jiân ê tāi-chì.
M̄-koh chin-si̍t sè-kài kám to̍h ē khah bô-liâu?
Bô-lâng chai-iáⁿ sī án-ná chi̍t-kóa hûn ē lo̍h-hō͘.
Bô-lâng chai-iáⁿ Hóe-chhiⁿ bīn-téng kám bat hoat-tián sèⁿ-miā.
Mā bô-lâng chai-iáⁿ sī án-ná pâng-keng lāi-té ê í-á bīn-téng sé-hó ê saⁿ phiⁿ--khí-lâi ká-ná sī sà-suh.
Só͘-í kóng, kho-ha̍k thàm-soh m̄-nā ē-tàng kái-tap bê-thoân, koh ē-tàng hoat-tián sin--ê tì-sek, kái-tap koh-khah tōa ê bê-thoân, kah kái-soeh koh-khah chhim ê gî-būn.
To̍h chhin-chhiūⁿ jîn-lūi thàm-soh lán ê ú-tiū kâng-khóaⁿ, eng-kai ē chin chhù-bī.
Sui-jiân kóng hoat-hiān sin sè-kài ê khang-khòe chiah tú-á khai-sí.


## [KIP] Hué-tshinn ê Jîn-biān
Hûn nā-sī siânn-pó, kám-buē kám-kak tsin tshù-bī?
Pâng-king lāi-té ê í-á bīn-tíng sé-hó--ê sann sī tshiau-kip ing-hiông, kám-buē kám-kak tsin tshù-bī?
Hué-tshinn bīn-tíng ê giâm-tsio̍h tâi-tē nā-sī jîn-biān ê kiânn-tshinn kan kì-liām-pi, kám-buē kám-kak tsin tshù-bī?
Hûn si̍t-tsè-siōng sī phû tī thinn-tíng ê tsuí-tih kah ping-tih.
M̄-koh sé-hó ê sann, sī mî-á, iûnn-moo, iah-sī sok-ka tsâi-liāu tsuè--ê sann.
Ū-miâ ê Hué-tshinn giâm-tsio̍h tâi-tē, nā-sī uì koh-khah tshing-tshóo ê iánn-siōng lâi kā khuànn-khah--siông-sè-leh, to̍h ē tsai-iánn iōng "Hué-tshinn ê jîn-biān" lâi kā hō-miâ, si̍t-tsāi sī tsin tsū-jiân ê tāi-tsì.
M̄-koh tsin-si̍t sè-kài kám to̍h ē khah bô-liâu?
Bô-lâng tsai-iánn sī án-ná tsi̍t-kuá hûn ē lo̍h-hōo.
Bô-lâng tsai-iánn Hué-tshinn bīn-tíng kám bat huat-tián sènn-miā.
Mā bô-lâng tsai-iánn sī án-ná pâng-king lāi-té ê í-á bīn-tíng sé-hó ê sann phinn--khí-lâi ká-ná sī sà-suh.
Sóo-í kóng, kho-ha̍k thàm-soh m̄-nā ē-tàng kái-tap bê-thuân, koh ē-tàng huat-tián sin--ê tì-sik, kái-tap koh-khah tuā ê bê-thuân, kah kái-sueh koh-khah tshim ê gî-būn.
To̍h tshin-tshiūnn jîn-luī thàm-soh lán ê ú-tīu kâng-khuánn, ing-kai ē tsin tshù-bī.
Sui-jiân kóng huat-hiān sin sè-kài ê khang-khuè tsiah tú-á khai-sí.



## [English] The Face on Mars
Wouldn't it be fun if [clouds][clouds] were [castles][castles]?
Wouldn't it be fun if the [laundry][laundry] on the bedroom chair was a [superhero][superhero]?
Wouldn't it be fun if [rock][rock] [mesas][mesas] on [Mars][Mars] were interplanetary monuments to the human face?
[Clouds][Clouds], though, are floating droplets of water and ice.
Laundry is cotton, wool, or plastic, woven into garments.
Famous Martian rock mesas known by names like the [Face on Mars][Face on Mars] appear quite natural when [seen more clearly][seen more clearly] on [better images][better images].
Is [reality boring][reality boring]?
Nobody knows [why some clouds make rain][why some clouds make rain].
Nobody knows if [life ever developed][life ever developed] on Mars.
Nobody knows why the laundry on the bedroom chair [smells like root beer][smells like root beer].
Scientific [exploration][exploration] can not only resolve mysteries, but uncover [new knowledge][new knowledge], greater mysteries, and [yet deeper questions][yet deeper questions].
As [humanity explores][humanity explores] our universe, perhaps fun -- [through discovery][through discovery] -- [is just beginning][is just beginning].



## 詞彙學習（台語漢字/POJ/KIP/華語漢字/English）
- 【火星 ê 人面】Hóe-chhiⁿ ê jîn-biān/Hué-tshinn ê jîn-biān/火星的人面/Face on Mars
- 【行星間紀念碑】kiâⁿ-chhiⁿ kan kì-liām-pi/kiânn-tshinn kan kì-liām-pi/行星間紀念碑/interplanetary monuments
- 【sà-suh】sà-suh/sà-suh/沙士/root beer




{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[clouds]:https://www.boredpanda.com/amazing-cloud-formations/
[castles]:https://youtu.be/bcrEqIpi6sg
[laundry]:https://www.reddit.com/r/funny/comments/4h39hu/we_all_have_the_laundry_chair_right/
[superhero]:https://en.wikipedia.org/wiki/Superhero
[rock]:https://photojournal.jpl.nasa.gov/catalog/PIA01141
[mesas]:https://mars.nasa.gov/resources/6279/geologic-face-on-mars-formation/
[Mars]:https://solarsystem.nasa.gov/planets/mars/overview/
[Clouds]:https://climatekids.nasa.gov/cloud-formation/
[Face on Mars]:https://science.nasa.gov/science-news/science-at-nasa/2001/ast24may_1
[seen more clearly]:https://apod.nasa.gov/apod/ap010528.html
[better images]:https://apod.nasa.gov/apod/ap060926.html
[reality boring]:https://catingtonpost.com/wp-content/uploads/2018/03/145904480.jpg
[why some clouds make rain]:https://physicsworld.com/a/its-raining-again/
[life ever developed]:https://apod.nasa.gov/debate/debate100th.html
[smells like root beer]:http://www.thegoodscentscompany.com/odor/root-beer.html
[exploration]:https://www.goodreads.com/quotes/644987-we-shall-not-cease-from-exploration-and-the-end-of
[new knowledge]:https://science.howstuffworks.com/innovation/inventions/top-5-nasa-inventions.htm
[yet deeper questions]:https://science.nasa.gov/astrophysics/big-questions
[humanity explores]:https://solarsystem.nasa.gov/
[through discovery]:https://apod.nasa.gov/apod/ap200121.html
[is just beginning]:https://apod.nasa.gov/apod/ap180429.html

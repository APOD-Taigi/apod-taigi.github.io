---
title: 樹林仔內底 ê 夜景：銀河 ê 窗仔門
date: 2021-07-19
publishdate: 2021-07-19T12:00:00+0800
tags: [銀河中心, 心宿二, 半人馬座 Alpha 星]
hero: https://apod.nasa.gov/apod/fap/image/2107/ForestWindow_Godward_960.jpg
summary: 這位 kha-mé-lah sàng kā 這个去予樹林仔箍起來 ê 窗仔門景色，kah 遠方 ê 天景組合做伊心內 ê 構圖。
---

{{% apod %}}

- 原始文章：[Framed by Trees: A Window to the Galaxy](https://apod.nasa.gov/apod/ap210719.html)
- 影像提供 kah 版權：[Will Godward](https://www.instagram.com/godwardphotography/)
- APOD 嘛有 Instagram ê 各國語言：[English](https://www.instagram.com/astronomypicturesdaily/), [Farsi](https://www.instagram.com/skypixapod/), [Indonesian](https://www.instagram.com/apod.id/), [Persian](https://www.instagram.com/avastarapod/), [Portuguese](https://www.instagram.com/apodbrasil/) kah [Taiwanese](https://www.instagram.com/apod_taigi/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 樹林仔內底 ê 夜景：銀河 ê 窗仔門
這位 kha-mé-lah sàng 進前 to̍h 一直想欲翕這張相片。
伊知影 tī [頭殼頂 ê 天體][objects overhead are the brightest] 是上光 ê，因為 in ê 光較袂去予 [大氣層內底 ê 空氣][atmospheric air] 散射去。
伊嘛知影咱 [銀河系 ê 核心][core of our Milky Way Galaxy]，會 tī 今年這陣 tī [澳洲][Australia] [南部][South] 半暝 ê 時陣，直直 peh 到天頂。
按照伊心內 ê 構圖，伊勇敢行入去 [Kuipto][Kuipto] 森林內底。
遮有懸 kah 看起來是 [輻射形][radiata pines] ê 杉仔，kā 大部份 ê 天空閘牢矣，毋閣無遮爾清氣。
伊 to̍h kā 這个去予樹林仔箍起來 ê 窗仔門景色，kah 遠方 ê 天景組合做伊心內 ê 構圖。
伊攏總翕 16 張相片，內底有樹林仔 kah [銀河系][Milky Way Galaxy]。
[心宿二][Antares] 是 [咱銀河中心盤][our Galaxy's central plane] 倒爿翕粒上光 ê 柑仔色恆星。
[半人馬座 Alpha 星][Alpha Centauri] 是影像中央正爿上光 ê 恆星。
咱 [銀河中心][Galaxy's center] to̍h tī 心宿二下跤。
閣幾若點鐘了後，[地球自轉][Earth's rotation] to̍h 會予銀河盤 peh--起來向倒爿行去，毋閣隨 to̍h 會去予樹林仔閘去。
毋閣 kha-mé-lah sàng 心內 ê 構圖已經翕著矣，to̍h [tī 遮][featured here]。


## [POJ] Chhiū-nâ-á lāi-té ê iā-kéng: Gîn-hô ê thang-á-mn̂g
Chit-ūi kha-mé-lah sàng chìn-chêng to̍h it-ti̍t siūⁿ-beh hip chit-tiuⁿ siòng-phìⁿ.
I chai-iáⁿ tī thâu-khak-téng ê thian-thé sī siōng-kng ê, in-ūi in ê kng khah-bōe khì hō͘ tōa-khì-chân lāi-té ê khong-khì sàn-siā khì.
I mā chai-iáⁿ lán Gîn-hô-hē ê he̍k-sim, ē tī kin-nî chi̍t-chūn tī Ò-chiu lâm-pō͘ pòaⁿ-mê ê sî-chūn, ti̍t-ti̍t peh kàu thiⁿ-téng.
Àn-chiàu i sim-lāi ê kó͘-tô͘, i ióng-kám kiâⁿ ji̍p-khì Kuipto som-lîm lāi-té.
Chia ū koân-kah khòaⁿ-khí-lâi sī hok-siā-hêng ê sam-á, kā tōa-pō͘-hūn ê thian-khong cha̍h-tiâu ah, m̄-koh bô chiah-nī chheng-khì.
I to̍h kā chit-ê khì hō͘ chhiū-nâ-á kho͘--khí-lâi ê thang-á-mn̂g kéng-sek, kah oán-hong ê thian-kéng cho͘-ha̍p chòe i sim-lāi ê kó͘-tô͘.
I lóng-chóng hip cha̍p-la̍k tiuⁿ siòng-phìⁿ, lāi-té ū chhiū-nâ-á kah Gîn-hô-hē.
Sim-siù-jī sī lán Gîn-hô tiong-sim-pôaⁿ tò-pêng siōng-kng ê kam-á-sek hêng-chhiⁿ.
Poàn-jîn-má-chō Alpha chhiⁿ sī iáⁿ-siōng tiong-ng chiàⁿ-pêng siōng-kng ê hêng-chhiⁿ.
Lán Gîn-hô tiong-sim to̍h tī Sim-siù-jī ē-kha.
Koh kúi-nā tiám-cheng liáu-āu, Tē-kiû chū-choán to̍h ē hō͘ Gîn-hô-pôaⁿ peh--khí-lâi hiòng tò-pêng kiâⁿ--khì, m̄-koh sûi to̍h ē khì hō͘ chhiū-nâ-á cha̍h-khì.
M̄-koh kha-mé-lah sàng sim-lāi ê kó͘-tô͘ í-keng hip-tio̍h ah, to̍h tī chia.


## [KIP] Tshīu-nâ-á lāi-té ê iā-kíng: Gîn-hô ê thang-á-mn̂g
Tsit-uī kha-mé-lah sàng tsìn-tsîng to̍h it-ti̍t sīunn-beh hip tsit-tiunn siòng-phìnn.
I tsai-iánn tī thâu-khak-tíng ê thian-thé sī siōng-kng ê, in-uī in ê kng khah-buē khì hōo tuā-khì-tsân lāi-té ê khong-khì sàn-siā khì.
I mā tsai-iánn lán Gîn-hô-hē ê hi̍k-sim, ē tī kin-nî tsi̍t-tsūn tī Ò-tsiu lâm-pōo puànn-mê ê sî-tsūn, ti̍t-ti̍t peh kàu thinn-tíng.
Àn-tsiàu i sim-lāi ê kóo-tôo, i ióng-kám kiânn ji̍p-khì Kuipto som-lîm lāi-té.
Tsia ū kuân-kah khuànn-khí-lâi sī hok-siā-hîng ê sam-á, kā tuā-pōo-hūn ê thian-khong tsa̍h-tiâu ah, m̄-koh bô tsiah-nī tshing-khì.
I to̍h kā tsit-ê khì hōo tshīu-nâ-á khoo--khí-lâi ê thang-á-mn̂g kíng-sik, kah uán-hong ê thian-kíng tsoo-ha̍p tsuè i sim-lāi ê kóo-tôo.
I lóng-tsóng hip tsa̍p-la̍k tiunn siòng-phìnn, lāi-té ū tshīu-nâ-á kah Gîn-hô-hē.
Sim-sìu-jī sī lán Gîn-hô tiong-sim-puânn tò-pîng siōng-kng ê kam-á-sik hîng-tshinn.
Puàn-jîn-má-tsō Alpha tshinn sī iánn-siōng tiong-ng tsiànn-pîng siōng-kng ê hîng-tshinn.
Lán Gîn-hô tiong-sim to̍h tī Sim-sìu-jī ē-kha.
Koh kuí-nā tiám-tsing liáu-āu, Tē-kîu tsū-tsuán to̍h ē hōo Gîn-hô-puânn peh--khí-lâi hiòng tò-pîng kiânn--khì, m̄-koh suî to̍h ē khì hōo tshīu-nâ-á tsa̍h-khì.
M̄-koh kha-mé-lah sàng sim-lāi ê kóo-tôo í-king hip-tio̍h ah, to̍h tī tsia.


## [English] Framed by Trees: A Window to the Galaxy
The photographer had this shot in mind for some time.
He knew that [objects overhead are the brightest][objects overhead are the brightest] -- since their light is [scattered][scattered] by the least by [atmospheric air][atmospheric air].
He also that knew the [core of our Milky Way Galaxy][core of our Milky Way Galaxy] was just about straight up near midnight around this time of year in [South][South] [Australia][Australia].
Chasing his mental picture, he ventured deep inside the [Kuipto][Kuipto] [Forest][Forest] where tall [radiata pines][radiata pines] blocked out much of the sky -- but not in this clearing.
There, through a window framed by trees, he captured his envisioned combination of local and distant nature.
Sixteen exposures of both trees and the [Milky Way Galaxy][Milky Way Galaxy] were recorded.
[Antares][Antares] is the bright orange star to left of [our Galaxy's central plane][our Galaxy's central plane], while [Alpha Centauri][Alpha Centauri] is the bright star just to the right of the image center.
The direction toward our [Galaxy's center][Galaxy's center] is below Antares.
Although in a few hours the [Earth's rotation][Earth's rotation] moved the Galactic plane up and to the left -- soon invisible behind the timber, his mental image was secured forever -- and is [featured here][featured here].


## 詞彙學習（台語漢字/POJ/KIP/華語漢字/English）
- 【樹林仔】chhiū-nâ-á/tshiū-nâ-á/樹林/trees
- 【森林】som-lîm/som-lîm/森林/forest
- 【散射】sàn-siā/sàn-siā/散射/scatter
- 【心宿二】Sim-siù-jī/Sim-siù-jī/心宿二/Antares
- 【半人馬座 Alpha 星】Poàn-jîn-má-chō/Puàn-jîn-má-tsō/半人馬座 Alpha/
- 【銀河中心盤】Gîn-hô tiong-sim-pôaⁿ/Gîn-hô tiong-sim-puânn/銀河中心盤/Galaxy's central plane



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[objects overhead are the brightest]:http://spiff.rit.edu/classes/phys445/lectures/atmos/atmos.html
[scattered]:https://www.nrcan.gc.ca/maps-tools-publications/satellite-imagery-air-photos/remote-sensing-tutorials/introduction/interactions-atmosphere/14635
[atmospheric air]:https://www.nasa.gov/mission_pages/sunearth/science/atmosphere-layers2.html
[core of our Milky Way Galaxy]:https://apod.nasa.gov/apod/fap/ap100831.html
[South]:https://en.wikipedia.org/wiki/South_Australia
[Australia]:https://en.wikipedia.org/wiki/Australia
[Kuipto]:https://youtu.be/Wt7fWL-gsag
[Forest]:https://en.wikipedia.org/wiki/Kuitpo_Forest
[radiata pines]:https://en.wikipedia.org/wiki/Pinus_radiata
[Milky Way Galaxy]:https://imagine.gsfc.nasa.gov/science/objects/milkyway1.html
[Antares]:https://apod.nasa.gov/apod/fap/ap120417.html
[our Galaxy's central plane]:https://apod.nasa.gov/apod/fap/ap180517.html
[Alpha Centauri]:https://earthsky.org/brightest-stars/alpha-centauri-is-the-nearest-bright-star/
[Galaxy's center]:https://apod.nasa.gov/apod/fap/ap210602.html
[Earth's rotation]:https://apod.nasa.gov/apod/fap/ap200701.html
[featured here]:https://www.instagram.com/p/CQ0Mj-sjnw5/

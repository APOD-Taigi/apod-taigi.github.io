---
title: NGC 1499：加州星雲
date: 2021-03-10
publishdate: 2021-03-10T13:00:00+08:00
tags: [加洲星雲, NGC 1499, 獵戶座手骨, 銀河, 發射星雲, 水素, 英仙座, 畢宿星團]
hero: https://apod.nasa.gov/apod/fap/image/2103/NGC1499_Akar_3296.jpg
summary: 加州皇后 ê 神祕島敢有 tī 太空中？可能無。毋過這个分子雲拄仔好 kah 美國加州 ê 外形有相-siâng。咱 ê 太陽 to̍h 蹛 tī 銀河 ê 獵戶座手骨內底，離加州星雲差不多 1000 光年遠爾爾。
categories: [podcast]
vocals: [彪彪]
---

{{% apod %}}

- 原始文章：[NGC 1499: The California Nebula](https://apod.nasa.gov/apod/ap210310.html)
- 影像來源 kah 版權：[Yannick Akar](https://www.instagram.com/dotexplore/)
- 台文翻譯：[An-Li Tsai](mailto:thianbun.taigi@gmail.com) ([NCU](https://www.astro.ncu.edu.tw))

{{< podcast "cknajpjczpif90823d4surwko" >}}

## [漢羅] NGC 1499：加州星雲
[加州皇后][Queen Calafia] ê 神祕島敢有 tī 太空中？可能無。
毋過這个分子雲拄仔好 kah 美國 [加州][California] ê 外形有相-siâng。
咱 ê [太陽][Sun] to̍h 蹛 tī 銀河 ê [獵戶座手骨][Orion Arm] 內底，離 [加州星雲][California Nebula] 干焦差不多 1000 光年遠爾爾。
這个是發射星雲 ê 代表，嘛號做 [NGC 1499][NGC 1499]，伊差不多有 100 [光年][light-year] 遐爾長。
Tī 這張 [影像][featured image] 內底，加州星雲上明顯 ê 光 to̍h 是紅色特徵光。
這是 [水素][hydrogen] 原子 kah [失去足久][long lost] ê 電子重新合併了後，閣去予高能 ê 恆星光 kā [離子化][ionized] 了後，才發出 ê 色光。
這粒提供高能恆星光 ê 恆星，會 kā 大部份 ê 星雲氣體離子化。
伊 to̍h 是星雲正爿彼粒光閣高溫 ê 藍色恆星，[英仙座 ξ][Xi Persei]。
Tùi 天文攝影師來講，加州星雲是一个定定 leh 翕--ê 目標。
伊會當用闊幅望遠鏡 tī 夜空 ê [英仙座][Perseus] 方向 [揣著][can be spotted]，離 [畢宿星團][Pleiades] 袂傷遠。

## [POJ] NGC it-sù-kiú-kiú: Ka-chiu seng-hûn
Ka-chiu hông-hiō ê sîn-pì-tó kám-ū tī thài-kiông tiong? Khó-lêng bô.
M̄-koh chit-ê hun-chú-hûn tú-á-hó kah Bí-kok Ka-chiu ê gōa-hêng ū sio-siâng.
Lán ê thài-iông to̍h tòa-tī Gîn-hô ê La̍h-hō͘-chō chhiú-kut lāi-té, lî Ka-chiu-seng-hûn kan-na chha-put-to chi̍t-chheng kng-nî hn̄g niā-niā.
Chit-ê sī hoat-siā-seng-hûn ê tāi-piáu, mā hō-chò NGC it-sù-kiú-kiú, i chha-put-to ū chi̍t-pah kng-nî hiah-nī tn̂g.
Tī chit-tiuⁿ iáⁿ-siōng lāi-té, Ka-chiu-seng-hûn siōng bêng-hián ê kng to̍h sī âng-sek-te̍k-teng-kng.
Che sī chúi-sò͘ goân-chú kah sit-khì-chiok-kú ê tiān-chú tiông-sin ha̍p-pèng liáu-āu, koh khì hō͘ ko-lêng ê hêng-chhiⁿ-kng kā lî-chú-hòa liáu-āu, chiah hoat-chhut ê se̍k-kng.
Chit-lia̍p thê-kiong ko-lêng hêng-chhiⁿ-kng ê hêng-chhiⁿ, ē kā tōa-pō͘-hūn ê seng-hûn khì-thé lî-chú-hòa.
I to̍h sī seng-hûn chiàⁿ-pêng hit-lia̍p kng koh ko-un ê nâ-sek hêng-chhiⁿ, Eng-sian-chō ksi.
Tùi thian-bûn liap-iáⁿ-su lâi-kóng, Ka-chiu-seng-hûn sī chi̍t-ê tiāⁿ-tiāⁿ leh hip--ê bo̍k-piau.
I ē-tàng iōng khoah-pak bōng-oán-kiàⁿ tī iā-khong ê Eng-sian-chō hong-hiòng chhōe-tio̍h, lî Pit-siù-seng-thoân bōe siūⁿ hn̄g.

## [KIP] NGC it-sù-kiú-kiú: Ka-tsiu sing-hûn
Ka-tsiu hông-hiō ê sîn-pì-tó kám-ū tī thài-kiông tiong? Khó-lîng bô.
M̄-koh tsit-ê hun-tsú-hûn tú-á-hó kah Bí-kok Ka-tsiu ê guā-hîng ū sio-siâng.
Lán ê thài-iông to̍h tuà-tī Gîn-hô ê La̍h-hōo-tsō tshiú-kut lāi-té, lî Ka-tsiu-sing-hûn kan-na tsha-put-to tsi̍t-tshing kng-nî hn̄g niā-niā.
Tsit-ê sī huat-siā-sing-hûn ê tāi-piáu, mā hō-tsò NGC it-sù-kiú-kiú, i tsha-put-to ū tsi̍t-pah kng-nî hiah-nī tn̂g.
Tī tsit-tiunn iánn-siōng lāi-té, Ka-tsiu-sing-hûn siōng bîng-hián ê kng to̍h sī âng-sik-ti̍k-ting-kng.
Tse sī tsuí-sòo guân-tsú kah sit-khì-tsiok-kú ê tiān-tsú tiông-sin ha̍p-pìng liáu-āu, koh khì hōo ko-lîng ê hîng-tshinn-kng kā lî-tsú-huà liáu-āu, tsiah huat-tshut ê si̍k-kng.
Tsit-lia̍p thê-kiong ko-lîng hîng-tshinn-kng ê hîng-tshinn, ē kā tuā-pōo-hūn ê sing-hûn khì-thé lî-tsú-huà.
I to̍h sī sing-hûn tsiànn-pîng hit-lia̍p kng koh ko-un ê nâ-sik hîng-tshinn, Ing-sian-tsō ksi.
Tuì thian-bûn liap-iánn-su lâi-kóng, Ka-tsiu-sing-hûn sī tsi̍t-ê tiānn-tiānn leh hip--ê bo̍k-piau.
I ē-tàng iōng khuah-pak bōng-uán-kiànn tī iā-khong ê Ing-sian-tsō hong-hiòng tshuē-tio̍h, lî Pit-siù-sing-thuân buē siūnn hn̄g.

## [English] NGC 1499: The California Nebula
Could [Queen Calafia][Queen Calafia]'s mythical island exist in space? Perhaps not, but by chance the outline of this molecular space cloud echoes the outline of the state of [California][California], USA. Our [Sun][Sun] has its home within the Milky Way's [Orion Arm][Orion Arm], only about 1,000 light-years from the [California Nebula][California Nebula]. Also known as [NGC 1499][NGC 1499], the classic emission nebula is around 100 [light-year][light-year]s long. On the [featured image][featured image], the most prominent glow of the California Nebula is the red light characteristic of [hydrogen][hydrogen] atoms recombining with [long lost][long lost] electrons, stripped away ([ionized][ionized]) by energetic starlight. The star most likely providing the [energetic starlight][energetic starlight] that [ionizes][ionizes] much of the nebular gas is the bright, hot, bluish [Xi Persei][Xi Persei] just to the right of the nebula. A regular target for astrophotographers, the California Nebula [can be spotted][can be spotted] with a wide-field telescope under a dark sky toward the constellation of [Perseus][Perseus], not far from the [Pleiades][Pleiades].

## 詞彙學習（漢羅/POJ/KIP/華語/English）

- 【加州星雲】Ka-chiu-seng-hûn/Ka-chiu-sing-hûn/加州星雲/the California Nebula
- 【獵戶座手骨】La̍h-hō͘-chō chhiú-kut/La̍h-hōo-tsō tshiú-kut/獵戶座旋臂/Orion Arm
- 【發射星雲】hoat-siā-seng-hûn/huat-siā-sing-hûn/發射星雲/emission nebular
- 【特徵光】te̍k-teng-kng/ti̍k-ting-kng/特徵光/characteristic light
- 【水素】chúi-sò͘/tsuí-sòo/氫/hydrogen
- 【英仙座 ξ】Eng-sian-chō ksi/Ing-sian-tsō ksi/英仙座 ξ/Xi Persei
- 【畢宿星團】Pit-siù-seng-thoân/Pit-siù-sing-thuân/畢宿星團/Perseus


{{% /apod %}}

[Queen Calafia]: https://en.wikipedia.org/wiki/Calafia
[California]: http://en.wikipedia.org/wiki/California
[Sun]: https://apod.nasa.gov/apod/ap140506.html
[Orion Arm]: http://www.atlasoftheuniverse.com/5000lys.html
[California Nebula]: https://en.wikipedia.org/wiki/California_Nebula
[NGC 1499]: http://spider.seds.org/spider/Misc/n1499.html
[light-year]: https://starchild.gsfc.nasa.gov/docs/StarChild/questions/question19.html
[featured image]: https://www.instagram.com/p/CK9TQ73pOy4/
[hydrogen]: https://periodic.lanl.gov/1.shtml
[long lost]: https://apod.nasa.gov/apod/fap/lib/lament.html
[ionized]: https://energyeducation.ca/wiki/images/3/3d/IONIZATION.png
[energetic starlight]: https://science.nasa.gov/ems/10_ultravioletwaves
[ionizes]: https://spaceplace.nasa.gov/ion-balloons/en/
[Xi Persei]: https://en.wikipedia.org/wiki/Xi_Persei
[can be spotted]: https://apod.nasa.gov/apod/ap090411.html
[Perseus]: https://en.wikipedia.org/wiki/Perseus_%28constellation%29
[Pleiades]: https://apod.nasa.gov/apod/ap131122.html

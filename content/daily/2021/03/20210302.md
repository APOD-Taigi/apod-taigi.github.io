---
title: 獨創號：Tī 火星 ê 細台直升機
date: 2021-03-02
publishdate: 2021-03-02T13:00:00+08:00
tags: [獨創號, 火星, 直升機, 毅力號, Ginny, Percy, 泰坦]
hero: https://apod.nasa.gov/apod/fap/image/2103/Helicopter_Mars2020_3811.jpg
summary: 你若是會當 tī 火星 leh 飛，會是啥款？NASA 可能 tī 頂個月毅力號登陸 ê 時陣達成這个目標。
categories: [podcast]
vocals: [蔡老師]
---

{{% apod %}}

- 原始文章：[Ingenuity: A Mini-Helicopter Now on Mars](https://apod.nasa.gov/apod/ap210302.html)
- 插圖提供：[NASA][NASA], [JPL-Caltech][JPL-Caltech], [Mars 2020 - Perseverance][Mars 2020 - Perseverance]
- 台文翻譯：[An-Li Tsai](mailto:thianbun.taigi@gmail.com) ([NCU](https://www.astro.ncu.edu.tw))


{{< podcast "ckmxmwrl42vdr088371sshmix" >}}

## [漢羅] 獨創號：Tī 火星 ê 細台直升機

你若是會當 tī 火星 leh 飛，會是啥款？
NASA 可能 tī 頂個月 [毅力號登陸][landing of Perseverance t] ê 時陣達成這个目標。
這台探測車有 kah 一台會飛--ê 細台朋友，叫做 [獨創號][Ingenuity]，小名是 Ginny。
Ginny 是一台 [kah 烘麭--ê 彼台平大--ê 直升機][toaster-sized helicopter]。
伊有四支躼跤 kah 兩支閣較長（1.2 公尺長）ê 車葉仔。
雖然講 Ginny 遮爾細台，毋過伊是 [仝型飛龍機][her kind] 內底 ê 第一个，猶無人 kah 伊會比--leh。
等 in tī 四月份安搭好勢了後，[kah-車平大台 ê 毅力號][car-sized Perseverance]（小名是 Percy）to̍h 會離開，予 Ginny 較大 ê 空間，開始伊 [歷史上第一擺飛][unprecedented first flight]。
Tī [這張藝術插圖][featured artistic illustration] 內底，Ginny ê 長車葉仔 [會予伊][giving her the] [會當][she needs] [飛懸][lift] 到 [火星薄薄 ê 大氣層][thin Martian atmosphere] kah 探索毅力號附近 ê 動力。
雖然講 [獨創號][Ingenuity herself] 飛袂遠，毋過伊是未來太陽系飛行機器人 ê 原形。
將來 in 毋但會飛過 [火星][Mars]，閣會飛過 [泰坦][Titan]。

## [POJ] To̍k-chhòng-hō: Tī Hóe-chhiⁿ ê sè-tâi ti̍t-seng-ki

Lí nā-sī ē-tàng tī Hóe-chhiⁿ leh-poe, ē sī siáⁿ-khoán?
NASA khó-lêng tī téng-kò-goe̍h Gē-le̍k-hō teng-lio̍k ê sî-chūn ta̍t-sêng chi̍t-ê bo̍k-piau.
Chit-tâi thàm-chhek-chhia ū kah chit-tâi ē-poe--ê sè-tâi pêng-iú, kiò-chò To̍k-chhòng-hō, sió-miâ sī Ginny.
Ginny sī chit-tâi kah hang-pháng--ê hit-tâi pêⁿ-tōa--ê ti̍t-seng-ki.
I ū sì-ki lò-kha kah nn̄g-ki koh-khah-tn̂g (it-tiám-jī kong-chhioh tn̂g) ê chhia-hio̍h-á.
Sui-jiân kóng Ginny chiah-nī sè-tâi, m̄-koh i sī kâng-hêng hoe-lêng-ki lāi-té ê tē-it-ê, iáu bô-lâng kah i ē-pí--leh.
Tán in tī sì-goe̍h-hun an-tah hó-sè liáu-āu, kah-chhia pêⁿ-tōa-tâi ê Gē-le̍k-hō (sió-miâ sī Percy) to̍h ē lī-khui, hō͘ Ginny khah-tōa ê khong-kan, khai-sí i le̍k-sú-siōng tē-it-pái poe.
Tī chit-tiuⁿ gē-su̍t chhah-tô͘ lāi-té, Ginny ê tn̂g chhia-hio̍h-á ē hō͘ i ē-tàng poe-koân kàu Hóe-chhiⁿ po̍h-po̍h-ê tōa-khì-chân kah thàm-soh Gē-le̍k-hō hù-kūn ê tōng-le̍k.
Sui-jiân-kóng To̍k-chhòng-hō poe-bōe-hn̄g, m̄-koh i sī bī-lâi Thài-iông-hē hui-hêng ke-khì-lâng ê goân-hêng.
Chiong-lâi in m̄-nā ē poe-kòe Hóe-chhiⁿ, koh ē poe-kòe Thài-thán.

## [KIP] To̍k-tshòng-hō: Tī Hué-tshinn ê sè-tâi ti̍t-sing-ki

Lí nā-sī ē-tàng tī Hué-tshinn leh-pue, ē sī siánn-khuán?
NASA khó-lîng tī tíng-kò-gue̍h Gē-li̍k-hō ting-lio̍k ê sî-tsūn ta̍t-sîng tsi̍t-ê bo̍k-piau.
Tsit-tâi thàm-tshik-tshia ū kah tsit-tâi ē-pue--ê sè-tâi pîng-iú, kiò-tsò To̍k-tshòng-hō, sió-miâ sī Ginny.
Ginny sī tsit-tâi kah hang-pháng--ê hit-tâi pênn-tuā--ê ti̍t-sing-ki.
I ū sì-ki lò-kha kah nn̄g-ki koh-khah-tn̂g (it-tiám-jī kong-tshioh tn̂g) ê tshia-hio̍h-á.
Sui-jiân kóng Ginny tsiah-nī sè-tâi, m̄-koh i sī kâng-hîng hue-lîng-ki lāi-té ê tē-it-ê, iáu bô-lâng kah i ē-pí--leh.
Tán in tī sì-gue̍h-hun an-tah hó-sè liáu-āu, kah-tshia pênn-tuā-tâi ê Gē-li̍k-hō (sió-miâ sī Percy) to̍h ē lī-khui, hōo Ginny khah-tuā ê khong-kan, khai-sí i li̍k-sú-siōng tē-it-pái pue.
Tī tsit-tiunn gē-su̍t tshah-tôo lāi-té, Ginny ê tn̂g tshia-hio̍h-á ē hōo i ē-tàng pue-kuân kàu Hué-tshinn po̍h-po̍h-ê tuā-khì-tsân kah thàm-soh Gē-li̍k-hō hù-kūn ê tōng-li̍k.
Sui-jiân-kóng To̍k-tshòng-hō pue-buē-hn̄g, m̄-koh i sī bī-lâi Thài-iông-hē hui-hîng ke-khì-lâng ê guân-hîng.
Tsiong-lâi in m̄-nā ē pue-kuè Hué-tshinn, koh ē pue-kuè Thài-thán.

## [English] Ingenuity: A Mini-Helicopter Now on Mars

What if you could fly around Mars? NASA may have achieved that capability last month with the [landing of Perseverance][landing of Perseverance eng], a rover which included a small flight-worthy companion called [Ingenuity][Ingenuity], nicknamed Ginny. Even though Ginny is small -- a [toaster-sized helicopter][toaster-sized helicopter] with four long legs and two even-longer (1.2-meter) rotors, she is the first of [her kind][her kind] -- there has never been anything like her before. After being deployed, possibly in April, the [car-sized Perseverance][car-sized Perseverance] ("Percy") will back away to give Ginny ample room to attempt her [unprecedented first flight][unprecedented first flight]. In the [featured artistic illustration][featured artistic illustration], Ginny's long rotors are depicted [giving her the][giving her the] [lift][lift] [she needs][she needs] to fly into the [thin Martian atmosphere][thin Martian atmosphere] and explore the area near Perseverance. Although [Ingenuity herself][Ingenuity herself] will not fly very far, she is a prototype for all future airborne Solar-System robots that may fly far across not only [Mars][Mars], but [Titan][Titan].

## 詞彙學習（台語漢字/POJ/KIP/華語漢字/English）

- 【獨創號】To̍k-chhòng-hō/To̍k-tshòng-hō/獨創號/Ingenuity
- 【直升機】ti̍t-seng-ki/ti̍t-sing-ki/直升機/helicopter
- 【車葉仔】chhia-hio̍h-á/tshia-hio̍h-á/車葉仔/rotor
- 【火星大氣層】Hóe-chhiⁿ tōa-khì-chân/Hué-tshinn tuā-khì-tsân/火星大氣層/Martian atmosphere
- 【泰坦】Thài-thán/Thài-thán/泰坦/Titan


{{% /apod %}}
[NASA]: https://www.nasa.gov
[JPL-Caltech]: https://apod.nasa.gov/apod/fap/https//www.jpl.nasa.gov/
[Mars 2020 - Perseverance]: https://mars.nasa.gov/mars2020/
[landing of Perseverance eng]: https://apod.nasa.gov/apod/ap210223.html
[landing of Perseverance t]: https://apod.tw/daily/20210223/
[Ingenuity]: https://mars.nasa.gov/technology/helicopter/
[toaster-sized helicopter]: https://www.nasa.gov/feature/jpl/6-things-to-know-about-nasas-ingenuity-mars-helicopter
[her kind]: https://mars.nasa.gov/resources/25043/mars-ingenuity-helicopter-3d-model/
[car-sized Perseverance]: https://www.jpl.nasa.gov/news/nasas-mars-perseverance-rover-gets-its-sample-handling-system
[unprecedented first flight]: https://www.aviationtoday.com/2021/02/23/nasas-ingenuity-first-aircraft-fly-mars/
[featured artistic illustration]: https://mars.nasa.gov/resources/25116/a-mars-rover-and-a-mars-flyer-artists-concept/
[giving her the]: https://mars.nasa.gov/multimedia/videos/movies/MarsHelicopterTrailer/MarsHelicopterTrailer-640.mp4
[lift]: https://www.nasa.gov/audience/forstudents/5-8/features/nasa-knows/what-is-a-helicopter-58.html
[she needs]: https://mars.nasa.gov/multimedia/videos/movies/MarsHelicopterTrailer/MarsHelicopterTrailer-640.mp4
[thin Martian atmosphere]: https://en.wikipedia.org/wiki/Atmosphere_of_Mars
[Ingenuity herself]: https://en.wikipedia.org/wiki/Ingenuity_(helicopter)#/media/File:Anatomy_of_the_Mars_Helicopter.png
[Mars]: https://solarsystem.nasa.gov/planets/mars/overview/
[Titan]: https://apod.nasa.gov/apod/ap190703.html

---
title: Tī 中央 ê 紅外線波段內海仔
date: 2021-03-19
publishdate: 2021-03-19T13:00:00+08:00
tags: [內海仔星雲, 哈伯太空望遠鏡, 恆星形成區, 紅巨星, 人馬座]
hero: https://apod.nasa.gov/apod/fap/image/2103/M8_HLA_F125wF160w_Nachman.jpg
summary: Tī 這張影像內底，紅外線影像看會著滿滿滿 ê 恆星。Tī 中央 ê 內海仔星雲有 4 光年闊。可見光影像主要會當看著發光 ê 氣體 kah 烏暗 ê 塗粉雲。

---

{{% apod %}}

- 原始文章：[Central Lagoon in Infrared](https://apod.nasa.gov/apod/ap210319.html)
- 影像提供 kah [允准][License]：[NASA][NASA], [ESA][ESA], [Hubble][Hubble]; 資料：[MAST][MAST], 處理：[Alexandra Nachman][Alexandra Nachman]
- 台文翻譯：[An-Li Tsai](mailto:thianbu.taigi@gmail.com) ([NCU](https://www.astro.ncu.edu.tw))

## [漢羅] Tī 中央 ê 紅外線波段內海仔

Tī 這張影像內底，紅外線影像看會著滿滿滿 ê 恆星。
中央彼个內海仔星雲有 4 光年闊。
[可見光影像][Visible light images] 主要會當看著發光 ê 氣體 kah 烏暗 ê 塗粉雲。
毋閣 ùi [哈伯太空望遠鏡 ê 資料][Hubble Space Telescope data] 建構出來 ê [紅外線影像][But this infrared image]，嘛會當看著恆星形成區 ê [中心][toward the center]，有四散 ê 新恆星。
拄仔好 kah 咱銀河中心這个密密密 ê 背景星相比並。
[這个嘩嘩叫 ê 恆星托兒所][This tumultuous stellar nursery's]，是去予一粒大質量 koh 少年 ê 恆星 [Herschel 36][Herschel 36] 箍起來 kah 驅動 ê。
伊 to̍h 是視野中央附近，彼粒足光 ê 恆星。
Herschel 36 其實是幾若粒大質量恆星組成 ê 系統。
是講，若是質量超過太陽 30 倍 ê 恆星，伊 ê 歲壽 to̍h 會比 1 百萬年閣較短。
Tī 這个系統內底上大質量 ê 恆星，應該會當活 5 百萬年遐爾久。
Kah 伊比起來，已經 5 [0 億][billion] 歲 ê 太陽，紲落來會演化變做紅巨星。
毋閣按呢伊 ê 歲壽 to̍h kan-na 賰 50 億年爾爾。
[這个內海仔星雲][The Lagoon Nebula]，嘛叫做 M8。
伊 tī 4000 光年遠 ê 所在，to̍h tī 人馬座 ê 邊仔內底。

## [POJ] Tī tiong-ng ê âng-gōa-sòaⁿ pho-tōaⁿ lāi-hái-á

Tī chit-tiuⁿ iáⁿ-siōng lāi-té, âng-gōa-sòaⁿ iáⁿ-siōng khòaⁿ-ē-tio̍h boán-boán-boán ê hêng-chhiⁿ.
Tiong-ng hit-ê Lāi-hái-á seng-hûn ū sì kng-nî khoah.
Khó-kiàn-kng iáⁿ-siōng chú-iàu ē-tàng khòaⁿ-tio̍h hoat-kng ê khì-thé kah o͘-àm ê thô͘-hún-hûn.
M̄-koh ùi Ha-peh thài-không-bōng-oán-kiàⁿ ê chu-liāu kiàn-kò͘--chhut-lâi-ê âng-gōa-sòaⁿ iáⁿ-siōng, mā ē-tàng khòaⁿ-tio̍h hêng-chhiⁿ hêng-sêng-khu ê tiong-sim, ū sì-sòaⁿ ê sin hêng-chhiⁿ.
Tú-á-hó kah lán Gîn-hô tiong-sim chit-ê ba̍t-ba̍t-ba̍t ê pōe-kéng-chhiⁿ sio-pí-phēng.
Chit-ê hē-hē-kiò ê hêng-chhiⁿ thok-jî-só͘, sì khì hō͘ chi̍t-lia̍p tōa-chit-liōng koh siàu-liân ê hêng-chhiⁿ Herschel saⁿ-cha̍p-la̍k kho͘--khí-lâi kah khu-tōng ê.
I to̍h sī sī-iá tiong-ng hū-kūn, hit-lia̍p chiok-kng ê hêng-chhiⁿ.
Herschel saⁿ-cha̍p-la̍k kî-si̍t sī kúi-ā-lia̍p tōa-chit-liōng hêng-chhiⁿ cho͘-sêng ê hē-thóng.
Sī-kóng, nā-sī chit-liōng chhiau-kòe thài-iông saⁿ-cha̍p pōe ê hêng-chhiⁿ, i ê hòe-siū to̍h ē pí chi̍t-pah bān-nî koh-khah té.
Tī chit-ê hē-thóng lāi-té siōng tōa-chit-liōng ê hêng-chhiⁿ, eng-kai ē-tàng oa̍h gō͘-pah-bān nî hiah-nī-kú.
Kah i pí--khí-lâi, í-keng gō͘-cha̍p-ek hòe ê thài-iông, sòa-lo̍h-lâi ē ián-hòa piàn-chò âng-kū-chhiⁿ.
M̄-koh án-ne i ê hòe-siū to̍h kan-na chhun gō͘-cha̍p-ek nî niā-niā.
Chit-ê Lāi-hái-á-seng-hûn, mā kiò-chò M-pat.
I tī sì-chheng kng-nî hn̄g ê só͘-chāi, to̍h tī Jîn-má-chō ê piⁿ-á lāi-té.

## [KIP] Tī tiong-ng ê âng-guā-suànn pho-tuānn lāi-hái-á

Tī tsit-tiunn iánn-siōng lāi-té, âng-guā-suànn iánn-siōng khuànn-ē-tio̍h buán-buán-buán ê hîng-tshinn.
Tiong-ng hit-ê Lāi-hái-á sing-hûn ū sì kng-nî khuah.
Khó-kiàn-kng iánn-siōng tsú-iàu ē-tàng khuànn-tio̍h huat-kng ê khì-thé kah oo-àm ê thôo-hún-hûn.
M̄-koh uì Ha-peh thài-không-bōng-uán-kiànn ê tsu-liāu kiàn-kòo--tshut-lâi-ê âng-guā-suànn iánn-siōng, mā ē-tàng khuànn-tio̍h hîng-tshinn hîng-sîng-khu ê tiong-sim, ū sì-suànn ê sin hîng-tshinn.
Tú-á-hó kah lán Gîn-hô tiong-sim tsit-ê ba̍t-ba̍t-ba̍t ê puē-kíng-tshinn sio-pí-phīng.
Tsit-ê hē-hē-kiò ê hîng-tshinn thok-jî-sóo, sì khì hōo tsi̍t-lia̍p tuā-tsit-liōng koh siàu-liân ê hîng-tshinn Herstsel sann-tsa̍p-la̍k khoo--khí-lâi kah khu-tōng ê.
I to̍h sī sī-iá tiong-ng hū-kūn, hit-lia̍p tsiok-kng ê hîng-tshinn.
Herstsel sann-tsa̍p-la̍k kî-si̍t sī kuí-ā-lia̍p tuā-tsit-liōng hîng-tshinn tsoo-sîng ê hē-thóng.
Sī-kóng, nā-sī tsit-liōng tshiau-kuè thài-iông sann-tsa̍p puē ê hîng-tshinn, i ê huè-sīu to̍h ē pí tsi̍t-pah bān-nî koh-khah té.
Tī tsit-ê hē-thóng lāi-té siōng tuā-tsit-liōng ê hîng-tshinn, ing-kai ē-tàng ua̍h gōo-pah-bān nî hiah-nī-kú.
Kah i pí--khí-lâi, í-king gōo-tsa̍p-ik huè ê thài-iông, suà-lo̍h-lâi ē ián-huà piàn-tsò âng-kū-tshinn.
M̄-koh án-ne i ê huè-sīu to̍h kan-na tshun gōo-tsa̍p-ik nî niā-niā.
Tsit-ê Lāi-hái-á-sing-hûn, mā kiò-tsò M-pat.
I tī sì-tshing kng-nî hn̄g ê sóo-tsāi, to̍h tī Jîn-má-tsō ê pinn-á lāi-té.


## [English] Central Lagoon in Infrared

Stars fill this infrared view, spanning 4 light-years across the center of the Lagoon Nebula. [Visible light images][Visible light images] show the glowing gas and obscuring dust clouds that dominate the scene. [But this infrared image][But this infrared image], constructed from [Hubble Space Telescope data][Hubble Space Telescope data], peers closer to the heart of the active star-forming region revealing newborn stars scattered within, against a crowded field of background stars [toward the center][toward the center] of our Milky Way galaxy. [This tumultuous stellar nursery's][This tumultuous stellar nursery's] central regions are sculpted and energized by the massive, young Herschel 36, seen as the bright star near center in the field of view. [Herschel 36][Herschel 36] is actually a multiple system of massive stars. At over 30 times the mass of the Sun and less than 1 million years old, the most massive star in the system should live to a stellar old age of 5 million years. Compare that to the almost 5 [billion][billion] year old Sun which will evolve into a red giant in only another 5 billion years or so. [The Lagoon Nebula][The Lagoon Nebula], also known as M8, lies about 4,000 light-years away within the boundaries of the constellation Sagittarius.

## 詞彙學習（台語漢字/POJ/KIP/華語漢字/English）

- 【內海仔星雲】Lāi-hái-á-seng-hûn/Lāi-hái-á-sing-hûn/礁湖星雲/Lagoon Nebula
- 【可見光】khó-kiàn-kng/khó-kiàn-kng/可見光/visible light
- 【哈伯太空望遠鏡】Ha-peh thài-không-bōng-oán-kiàⁿ/Ha-peh thài-không-bōng-uán-kiànn/哈伯太空望遠鏡/Hubble Space Telescope
- 【紅外線】âng-gōa-sòaⁿ/âng-guā-suànn/紅外線/infrared light
- 【恆星形成區】hêng-chhiⁿ hêng-sêng-khu/hîng-tshinn hîng-sîng-khu/恆星形成區/star-forming region
- 【紅巨星】âng-kū-chhiⁿ/âng-kū-tshinn/紅巨星/red giant
- 【人馬座】Jîn-má-chō/Jîn-má-tsō/人馬座/the constellation Sagittarius


{{% /apod %}}

[License]: https://creativecommons.org/licenses/by/2.0/
[NASA]: https://www.nasa.gov/
[ESA]: https://www.esa.int/
[Hubble]: https://www.nasa.gov/mission_pages/hubble/main/index.html
[MAST]: https://archive.stsci.edu/index.html
[Alexandra Nachman]: https://www.flickr.com/people/191751486@N08/
[Visible light images]: https://apod.nasa.gov/apod/ap200601.html
[But this infrared image]: https://www.flickr.com/photos/191751486@N08/51034138882/in/album-72157717920280422/
[Hubble Space Telescope data]: https://archive.stsci.edu/prepds/wow/m8_2018-04.html
[toward the center]: https://apod.nasa.gov/apod/ap190927.html
[This tumultuous stellar nursery's]: https://hubblesite.org/contents/news-releases/2018/news-2018-21.html?news=true
[Herschel 36]: https://arxiv.org/abs/1409.2803
[billion]: https://en.wikipedia.org/wiki/1,000,000,000
[The Lagoon Nebula]: https://apod.nasa.gov/apod/ap190425.html

---
title: M87 中央烏洞 ê 偏振光
date: 2021-03-31
publishdate: 2021-03-31T13:00:00+08:00
tags: [M87, 烏洞, 超大質量烏洞, 噴流, 長株圓星系, 事件地平線望遠鏡, EHT, 偏振光, 偏振, 電波望遠鏡, 磁場]
hero: https://apod.nasa.gov/apod/fap/image/2103/M87bhPolarized_Eht_960.jpg
summary: Tī 天頂 ê 紅色雲絲是啥物？In 是真罕得看著 ê 一款爍爁。是差不多 30 年前才確認 ê，to̍h 號做紅色精靈。

categories: [podcast]
vocals: [蔡老師]
---

{{% apod %}}

- 原始文章：[M87's Central Black Hole in Polarized Light](https://apod.nasa.gov/apod/ap210331.html)
- 影像來源：[Event Horizon Telescope][Event Horizon Telescope] [Collaboration][Collaboration]；文稿：[Jayanne English][Jayanne English] ([U. Manitoba][U. Manitoba])
- 台文翻譯：[An-Li Tsai][An-Li Tsai] ([NCU][NCU])


{{< podcast "cknrkbgtt83gw08054hc5bkhc" >}}

## [漢羅] M87 中央烏洞 ê 偏振光

咱來再生 [Carl Sagan][Carl Sagan] ê [名言][famous words]：「你若是欲造一个烏洞噴流，to̍h 愛先生一个磁場。」
[這个影像][featured image] 是 tī [電波波段][radio waves] [偵測著][detected] ê 內在自旋方向（[偏振][polarization]）。
這个偏振是 ùi 一个踅烏洞 ê 足強 ê [磁場][magnetic field] 產生 ê。
這个烏洞 to̍h 是 [長株圓星系][elliptical galaxy] [M87][M87] 中心 ê 超大質量烏洞。
電波波段 ê 資料 是 ùi [事件地平線望遠鏡][Event Horizon Telescope] (EHT) 偵測著 ê。
伊是一組 kā [全世界][distributed worldwide] ê 電波望遠鏡資料敆做伙 ê 望遠鏡。
這个偏振結構，是用電腦 kā 算出來 ê [流線圖][flow lines]。
這馬 kā 疊 tī EHT tī 2019 年頭一擺發表 ê [彼个有名 ê 烏洞影像][EHT's famous black hole image] 面頂。
這規个 3D 磁場實在是 [足複雜][complex] ê。
[初步 ê 分析結果表示][analyses indicate]，有一部份 ê 磁場 kah 一寡 [吸積物質][accreting matter] 同齊踅烏洞 leh 行，to̍h kah 當初時預測 ê 相-siâng。
毋閣，[閣有另外一个組成部份][another component]，敢若 ùi 烏洞 ê 坦徛方向離開。
這个組成部份可能會當用來解說，物質是按怎袂落落來，顛倒噴出去變做 [M87 ê 噴流][M87's jet]。


## [POJ] M87 tiong-ng o͘-tōng ê phian-chìn-kng

Lán lâi chài-seng Carl Sagan ê miâ-giân: "Lí nā-sī beh chò chi̍t-ê o͘-tōng phùn-liû, to̍h ài seng seⁿ chi̍t-ê chû-tiûⁿ."
Chi̍t-ê iáⁿ-siōng sī tī tiān-pho pho-tōaⁿ cheng-chhek tio̍h ê lōe-chāi chū-soân hong-hiòng (phian-chìn).
Chi̍t-ê phian-chìn sī ùi chi̍t-ê se̍h o͘-tōng ê chiok-kiông ê chû-tiûⁿ sán-seng--ê.
Chi̍t-ê o͘-tōng to̍h sī tn̂g-tu-îⁿ seng-hē M poeh-cha̍p-chhit tiong-sim ê chhiau-tōa-chit-liōng o͘-tōng.
Tiān-pho-pho-tōaⁿ ê chu-liāu sī ùi Sū-kiāⁿ Tē-pêng-sòaⁿ Bōng-oán-kiàⁿ (EHT) cheng-chhek tio̍h ê.
I sī chi̍t-cho͘ kā choân-sè-kài ê tiān-pho-bōng-oán-kiàⁿ chu-liāu kap chòe-hóe ê bōng-oán-kiàⁿ.
Chi̍t-ê phian-chìn kiat-kò͘, sī iōng tiān-náu kā sǹg--chhut-lâi ê liû-sòaⁿ-tô͘.
Chit-má kā tha̍h tī EHT tī jī-khòng-i̍t-kiú nî thâu-chi̍t-pái hoat-pió ê hit-ê ū-miâ ê o͘-tōng iáⁿ-siōng bīn-téng.
Chit kui-ê saⁿ-D chû-tiûⁿ si̍t-chāi sī chiok ho̍k-cha̍p ê.
Chho͘-pō͘ ê hun-sek kiat-kó piáu-sī, ū chi̍t-pō͘-hūn ê chû-tiûⁿ kah chi̍t-kóa khip-chek bu̍t-chit tâng-chê se̍h o͘-tōng leh kiâⁿ,
to̍h kah tong-chhoe-sî ī-chhek ê sio-siāng.
M̄-koh, koh-ū lēng-gōa chi̍t-ê cho͘-sêng pō͘-hūn, ká-ná ùi o͘-tōng hong-hiòng ê thán-khiā-hong-hiòng lī-khui.
Chit-ê cho͘-sêng pō͘-hūn khó-lêng ē-tàng iōng-lâi kái-soeh, bu̍t-chit sī án-ná bōe lak-lo̍h-lâi, tian-tò phùn-chhut-khì piàn-chò M poeh-cha̍p-chhit ê phùn-liû.

## [KIP] M87 tiong-ng oo-tōng ê phian-tsìn-kng

Lán lâi tsài-sing Carl Sagan ê miâ-giân: "Lí nā-sī beh tsò tsi̍t-ê oo-tōng phùn-liû, to̍h ài sing senn tsi̍t-ê tsû-tiûnn."
Tsi̍t-ê iánn-siōng sī tī tiān-pho pho-tuānn tsing-tshik tio̍h ê luē-tsāi tsū-suân hong-hiòng (phian-tsìn).
Tsi̍t-ê phian-tsìn sī uì tsi̍t-ê se̍h oo-tōng ê tsiok-kiông ê tsû-tiûnn sán-sing--ê.
Tsi̍t-ê oo-tōng to̍h sī tn̂g-tu-înn sing-hē M pueh-tsa̍p-tshit tiong-sim ê tshiau-tuā-tsit-liōng oo-tōng.
Tiān-pho-pho-tuānn ê tsu-liāu sī uì Sū-kiānn Tē-pîng-suànn Bōng-uán-kiànn (EHT) tsing-tshik tio̍h ê.
I sī tsi̍t-tsoo kā tsuân-sè-kài ê tiān-pho-bōng-uán-kiànn tsu-liāu kap tsuè-hué ê bōng-uán-kiànn.
Tsi̍t-ê phian-tsìn kiat-kòo, sī iōng tiān-náu kā sǹg--tshut-lâi ê liû-suànn-tôo.
Tsit-má kā tha̍h tī EHT tī jī-khòng-i̍t-kiú nî thâu-tsi̍t-pái huat-pió ê hit-ê ū-miâ ê oo-tōng iánn-siōng bīn-tíng.
Tsit kui-ê sann-D tsû-tiûnn si̍t-tsāi sī tsiok ho̍k-tsa̍p ê.
Tshoo-pōo ê hun-sik kiat-kó piáu-sī, ū tsi̍t-pōo-hūn ê tsû-tiûnn kah tsi̍t-kuá khip-tsik bu̍t-tsit tâng-tsê se̍h oo-tōng leh kiânn,
to̍h kah tong-tshue-sî ī-tshik ê sio-siāng.
M̄-koh, koh-ū līng-guā tsi̍t-ê tsoo-sîng pōo-hūn, ká-ná uì oo-tōng hong-hiòng ê thán-khiā-hong-hiòng lī-khui.
Tsit-ê tsoo-sîng pōo-hūn khó-lîng ē-tàng iōng-lâi kái-sueh, bu̍t-tsit sī án-ná buē lak-lo̍h-lâi, tian-tò phùn-tshut-khì piàn-tsò M pueh-tsa̍p-tshit ê phùn-liû.



## [English] M87's Central Black Hole in Polarized Light

To play on [Carl Sagan][Carl Sagan]'s [famous words][famous words] "If you wish to make black hole jets, you must first create magnetic fields." The [featured image][featured image] represents the [detected][detected] intrinsic spin direction ([polarization][polarization]) of [radio waves][radio waves]. The polarization is produced by the powerful [magnetic field][magnetic field] surrounding the supermassive black hole at the center of [elliptical galaxy][elliptical galaxy] [M87][M87]. The radio waves were detected by the [Event Horizon Telescope][Event Horizon Telescope] (EHT), which combines data from radio telescopes [distributed worldwide][distributed worldwide]. The polarization structure, mapped using computer generated [flow lines][flow lines], is overlaid on [EHT's famous black hole image][EHT's famous black hole image], first published in 2019. The full 3-D magnetic field is [complex][complex]. Preliminary [analyses indicate][analyses indicate] that parts of the field circle around the black hole along with the [accreting matter][accreting matter], as expected. However, [another component][another component] seemingly veers vertically away from the black hole. This component could explain how matter resists falling in and is instead launched into [M87's jet][M87's jet].


## 詞彙學習（漢羅/POJ/KIP/華文/English）

- 【偏振光】phian-chìn-kng/phian-tsìn-kng/偏振光/polarized light
- 【烏洞噴流】o͘-tōng phùn-liû/oo-tōng phùn-liû/黑洞噴流/black hole jet
- 【內在自旋】lōe-chāi-chū-soân/luē-tsāi-tsū-suân/內在自旋/intrinsic spin
- 【長株圓星系】tn̂g-tu-îⁿ seng-hē/tn̂g-tu-înn sing-hē/橢圓星系/elliptical galaxy
- 【超大質量烏洞】chhiau-tōa-chit-liōng o͘-tōng/tshiau-tuā-tsit-liōng oo-tōng/超大質量烏洞/supermassive blackhole
- 【電波波段】tiān-pho-pho-tōaⁿ/tiān-pho-pho-tuānn/電波波段/radio wave
- 【事件地平線望遠鏡】Sū-kiāⁿ Tē-pêng-sòaⁿ Bōng-oán-kiàⁿ/Sū-kiānn Tē-pîng-suànn Bōng-uán-kiànn/事件視界望遠鏡/Event Horizon Telescope (EHT)
- 【吸積物質】khip-chek bu̍t-chit/khip-tsik bu̍t-tsit/吸積物質/accreting matter
- 【坦徛方向】thán-khiā hong-hiòng/thán-khiā hong-hiòng/垂直方向/vertical direction




{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[Event Horizon Telescope]: https://eventhorizontelescope.org/
[Collaboration]: https://eventhorizontelescope.org/organization
[Jayanne English]: http://www2.physics.umanitoba.ca/u/english/
[U. Manitoba]: https://sci.umanitoba.ca/physics-astronomy/

[Carl Sagan]: https://youtu.be/v0CG5TM0oa4
[famous words]: https://www.sciencemag.org/news/2010/02/making-apple-pie-and-creation-universe
[featured image]: https://eventhorizontelescope.org/blog/astronomers-image-magnetic-fields-edge-m87s-black-hole
[detected]: https://insidetheperimeter.ca/opening-up-closure-traces/
[polarization]: https://ixpe.msfc.nasa.gov/creation.html
[radio waves]: https://science.nasa.gov/ems/05_radiowaves
[magnetic field]: https://youtu.be/8llkHQtaOlg
[elliptical galaxy]: https://apod.nasa.gov/apod/ap040616.html
[M87]: https://en.wikipedia.org/wiki/Messier_87
[Event Horizon Telescope]: https://eventhorizontelescope.org/about
[distributed worldwide]: https://en.wikipedia.org/wiki/Event_Horizon_Telescope#/media/File:The_Event_Horizon_Telescope_and_Global_mm-VLBI_Array_on_the_Earth.jpg
[flow lines]: http://www.zhanpingliu.org/research/flowvis/LIC/LIC.htm
[EHT's famous black hole image]: https://eventhorizontelescope.org/press-release-april-10-2019-astronomers-capture-first-image-black-hole
[complex]: https://barkpost.com/wp-content/uploads/2014/06/toiletpaperdog.jpg
[analyses indicate]: https://iopscience.iop.org/article/10.3847/2041-8213/abe71d
[accreting matter]: https://apod.nasa.gov/apod/ap200825.html
[another component]: https://aasnova.org/2021/03/24/event-horizon-telescope-traces-magnetic-fields-around-a-black-hole/
[M87's jet]: https://hubblesite.org/contents/media/images/2000/20/968-Image.html

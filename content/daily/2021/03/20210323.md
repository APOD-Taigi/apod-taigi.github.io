---
title: "Tī Duddo 石頭箍仔面頂 ê 火星"
date: 2021-03-23
publishdate: 2021-03-23T013:00:00+08:00
tags: [Duddo, 火星, 五粒石頭, 石頭箍仔, Antikythera]
hero: https://apod.nasa.gov/apod/fap/image/2103/MarsDuddo_Kivlehan_960.jpg
summary: 這寡石頭是 tī 遮 leh 創啥？有一个閣較有名 ê 石頭箍仔是 tī England ê Northumberland 一个叫做 Duddo ê 五粒石頭 ê 所在。
---

{{% apod %}}

- 原始文章：[Mars over Duddo Stone Circle](https://apod.nasa.gov/apod/ap210323.html)
- 影像提供 kah 版權：[Ged Kivlehan](mailto:gedtkay@yahoo.dot.co.dot.uk)
- 台文翻譯：[An-Li Tsai](mailto:thianbu.taigi@gmail.com) ([NCU](https://www.astro.ncu.edu.tw))

## [漢羅] Tī Duddo 石頭箍仔面頂 ê 火星

這寡石頭是 tī 遮 leh 創啥？
有一个閣較有名 ê 石頭箍仔是 tī [England][England] ê [Northumberland][Northumberland] 一个叫做 [Duddo ê 五粒石頭][Duddo Five Stones] ê 所在。
In to̍h tī 小可仔趨趨 ê 山坡地面頂，彼个開放 ê 空間。
Tī 闊莽莽 ê 野外 [行過一塊仔路][a short hike] 了後，to̍h 會 kā 你𤆬到一个 kah 邊仔 ê 石頭完全無仝 ê、kah [人][human] [平大粒][-sized stones] ê、[奇怪][unusual] ê 石頭 ê 所在。
這寡軟 [砂岩][sandstones] ê 表面一溝一溝、一空一空、嚴重 [梢風][weathered surfaces]。
To̍h 敢若 4000 年前 to̍h kā 伊囥 tī 遮仝款。
毋閣是按怎會囥 tī 遮？[無人知影][reasons now unknown]。
這張影像是 kā 兩張 tī 仝一位翕 ê 連紲影像合成 ê。
這是 tī 舊年十月一个天頂全天星 ê 暗暝翕 ê。
彼當陣，[地球][Earth] ùi 火星 ê 邊仔行過。
所以這粒 [紅色行星才會特別大][red planet unusually large] 閣特別光。
[火星][Mars] tī [日頭落山 ê 時陣猶閣看會著][visible at sunset]。
毋閣紲落來幾若個月，伊會愈來愈 [倚近地平線][close to the horizon]。

## [POJ] Tī Duddo chio̍h-thâu kho͘-á bīn-téng ê Hóe-chhiⁿ

Chi̍t-kóa chio̍h-thâu sī tī chiah leh chhòng-siáⁿ?
Ū chi̍t-ê koh-khah ū-miâ ê chio̍h-thâu kho͘-á sī tī England ê Northumberland chi̍t-ê kiò-chò Duddo ê gō͘-lia̍p-chio̍h-thâu ê só͘-chāi.
In to̍h tī sió-khóa-á chhu-chhu ê soaⁿ-pho-tē bīn-téng, hit-ê khai-hòng ê khong-kan.
Tī khoah-bóng-bóng ê iá-gōa kiâⁿ-kòe chi̍t-tè-á lō͘ liáu-āu, to̍h ē kā lí chhōa kàu chi̍t-ê kah piⁿ-á ê chio̍h-thâu oân-choân bô-kâng--ê, kah lâng pêⁿ-tōa-lia̍p--ê, kî-koài ê chio̍h-thâu ê só͘-chāi.
Chi̍t-kóa nǹg-soa-giâm ê piáu-bīn chi̍t-kau-chi̍t-kau, chi̍t-khong-chi̍t-khong, giâm-tiōng sau-hong.
To̍h ká-ná sì-chheng nî-chêng to̍h kā i khǹg tī chiah kāng-khoán.
M̄-koh sī án-ná ē khǹg tī chiah? Bô-lâng chai-iáⁿ.
Chit-tiuⁿ iáⁿ-siōng sī kā nn̄g-tiuⁿ tī kâng-chi̍t-ūi hip--ê liân-sòa-iáⁿ-siōng ha̍p-sêng--ê.
Che-sī tī kū-nî cha̍p-goe̍h chi̍t-ê thiⁿ-téng choân thiⁿ-chhiⁿ ê àm-mî hip--ê.
Hit-tang-chūn, Tē-kiû ùi Hóe-chhiⁿ ê piⁿ-á kiâⁿ--kòe.
Só͘-í chi̍t-lia̍p âng-sek kiâⁿ-chhiⁿ chiah-ē te̍k-pia̍t tōa koh te̍k-pia̍t kng.
Hóe-chhiⁿ tī ji̍t-thâu lo̍h-soaⁿ ê sî-chūn iáu-koh khòaⁿ-ē-tio̍h.
M̄-koh sòa-lo̍h-lâi kúi-ā-kò-goe̍h, i ē lú-lâi-lú óa-kīn tē-pêng-sòaⁿ.

## [KIP] Tī Duddo tsio̍h-thâu khoo-á bīn-tíng ê Hué-tshinn

Tsi̍t-kuá tsio̍h-thâu sī tī tsiah leh tshòng-siánn?
Ū tsi̍t-ê koh-khah ū-miâ ê tsio̍h-thâu khoo-á sī tī Ingland ê Northumberland tsi̍t-ê kiò-tsò Duddo ê gōo-lia̍p-tsio̍h-thâu ê sóo-tsāi.
In to̍h tī sió-khuá-á tshu-tshu ê suann-pho-tē bīn-tíng, hit-ê khai-hòng ê khong-kan.
Tī khuah-bóng-bóng ê iá-guā kiânn-kuè tsi̍t-tè-á lōo liáu-āu, to̍h ē kā lí tshuā kàu tsi̍t-ê kah pinn-á ê tsio̍h-thâu uân-tsuân bô-kâng--ê, kah lâng pênn-tuā-lia̍p--ê, kî-kuài ê tsio̍h-thâu ê sóo-tsāi.
Tsi̍t-kuá nǹg-sua-giâm ê piáu-bīn tsi̍t-kau-tsi̍t-kau, tsi̍t-khong-tsi̍t-khong, giâm-tiōng sau-hong.
To̍h ká-ná sì-tshing nî-tsîng to̍h kā i khǹg tī tsiah kāng-khuán.
M̄-koh sī án-ná ē khǹg tī tsiah? Bô-lâng tsai-iánn.
Tsit-tiunn iánn-siōng sī kā nn̄g-tiunn tī kâng-tsi̍t-uī hip--ê liân-suà-iánn-siōng ha̍p-sîng--ê.
Tse-sī tī kū-nî tsa̍p-gue̍h tsi̍t-ê thinn-tíng tsuân thinn-tshinn ê àm-mî hip--ê.
Hit-tang-tsūn, Tē-kîu uì Hué-tshinn ê pinn-á kiânn--kuè.
Sóo-í tsi̍t-lia̍p âng-sik kiânn-tshinn tsiah-ē ti̍k-pia̍t tuā koh ti̍k-pia̍t kng.
Hué-tshinn tī ji̍t-thâu lo̍h-suann ê sî-tsūn iáu-koh khuànn-ē-tio̍h.
M̄-koh suà-lo̍h-lâi kuí-ā-kò-gue̍h, i ē lú-lâi-lú uá-kīn tē-pîng-suànn.

## [English] Mars over Duddo Stone Circle

Why are these large stones here? One the more famous stone circles is the [Duddo Five Stones][Duddo Five Stones] of [Northumberland][Northumberland], [England][England]. Set in the open near the top of a modest incline, [a short hike][a short hike] across empty fields will bring you to [unusual][unusual] [human][human] [-sized stones][-sized stones] that are unlike anything surrounding them. The grooved, pitted, and deeply [weathered surfaces][weathered surfaces] of the soft [sandstones][sandstones] are consistent with being placed about 4000 years ago -- but placed for [reasons now unknown][reasons now unknown]. The featured image -- a composite of two consecutive images taken from the same location -- was captured last October under a starry sky when the [Earth][Earth] was passing near Mars, making the [red planet unusually large][red planet unusually large] and bright. [Mars][Mars] remains [visible at sunset][visible at sunset], although increasingly [close to the horizon][close to the horizon] over the next few months.

## 詞彙學習（台語漢字/POJ/KIP/華語漢字/English）

- 【火星】Hóe-chhiⁿ/Thài-iông-hē-gî/火星/Mars
- 【砂岩】soa-giâm/sua-giâm/砂岩/sandstone
- 【梢風】sau-hong/sau-hong/風化/weathered
- 【地平線】tē-pêng-sòaⁿ/tē-pîng-suànn/地平線/horizon

{{% /apod %}}

[Duddo Five Stones]: https://en.wikipedia.org/wiki/Duddo_Five_Stones
[Northumberland]: https://youtu.be/3aRLHb8Wa0U
[England]: https://en.wikipedia.org/wiki/England
[a short hike]: https://youtu.be/LyPhlCXgJ3c
[unusual]: https://youtu.be/9qnSmkJj9s4
[human]: https://apod.nasa.gov/apod/ap190818.html
[-sized stones]: https://youtu.be/9qnSmkJj9s4
[weathered surfaces]: https://youtu.be/yxKRnkrO8sA
[sandstones]: https://en.wikipedia.org/wiki/Sandstone
[reasons now unknown]: https://www.northumberlandarchives.com/2020/07/13/the-duddo-stones/
[Earth]: https://solarsystem.nasa.gov/planets/earth/overview/
[red planet unusually large]: https://apod.nasa.gov/apod/ap201006.html
[Mars]: https://solarsystem.nasa.gov/planets/mars/overview/
[visible at sunset]: https://solarsystem.nasa.gov/resources/2581/whats-up-march-2021-video/
[close to the horizon]: https://apod.nasa.gov/apod/ap151126.html

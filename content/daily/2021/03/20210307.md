---
title: Tī 紅外線 ê 鴟鴞星雲 ê 柱仔雲
date: 2021-03-07
publishdate: 2021-03-07T13:00:00+08:00
tags: [紅外線, 鴟鴞星雲, 柱仔雲, 哈伯太空望遠鏡, 近紅外線, 鴟鴞星雲, 開放星團, 蛇尾座]
hero: https://apod.nasa.gov/apod/fap/image/2103/M16Ir_HubbleRomero_2786.jpg
summary: 新 ê 恆星 tī 鴟鴞星雲內底產生矣！Tī 實密 ê 氣體 kah 塗粉 ê 柱仔雲內底，重力收縮產生新 ê 恆星。
---

{{% apod %}}

- 原始文章：[Pillars of the Eagle Nebula in Infrared](https://apod.nasa.gov/apod/ap210307.html)
- 影像提供：[NASA][NASA], [ESA][ESA], [Hubble][Hubble], [HLA][HLA]; 資料處理：[Luis Romero][Luis Romero]


## [漢羅] Tī 紅外線 ê 鴟鴞星雲 ê 柱仔雲
新 ê 恆星 tī 鴟鴞星雲內底產生矣！
Tī 實密 ê 氣體 kah 塗粉 ê 柱仔雲內底，重力收縮產生新 ê 恆星。
這寡新形成 ê 足光 ê 恆星，in 足強 ê 輻射 kā 邊仔 ê 物質滾予燒。
這个影像是 ùi 哈伯太空望遠鏡 tī 近紅外光翕--ê。
近紅外線會 kā 大部份厚塗粉雲看予透，這款柱仔雲 tī 可見光看袂透。
這个遮爾大 ê 結構有幾若光年闊，去予人叫做是創生之柱。
鴟鴞星雲 kah 開放星團 M16 鬥陣，離咱有 6500 光年遠。
伊 tùi 細台望遠鏡來講是一个真簡單 ê 目標。
是 tī 分做頭尾兩爿 ê 蛇尾座（蛇 ê 尾溜）ê 方向，厚-tut-tut ê 星雲 ê 所在。

## [POJ] Tī âng-gōa-sòaⁿ ê Ba̍h-hio̍h-seng-hûn ê thiāu-á-hûn

Sin--ê hêng-chhiⁿ tī Ba̍h-hio̍h-seng-hûn lāi-té sán-seng ah!
Tī cha̍t-ba̍t ê khì-thé kahthô͘-hún ê thiāu-á-hûn lāi-té, tiōng-le̍k siu-sok sán-seng sin--ê hêng-chhiⁿ.
chit-kóa sin hêng-sêng ê chiok-kng--ê hêng-chhiⁿ, in chiok kiông ê hok-siā kā piⁿ-á ê bu̍t-chit kún hō͘ sio.
Chit-ê iáⁿ-siōng sī ùi Ha-peh-thài-khong-bōng-oán-kiàⁿ tī kīn-âng-gōa-sòaⁿ hip--ê.
Kīn-âng-gōa-sòaⁿ ē kā tōa-pō͘-hūn kāu thô͘-hún-hûn khòaⁿ-thàu, chit-khoán thiāu-á-hûn tī khó-kiàn-kng khòaⁿ-bōe-thàu.
Chi̍t-ê chiah-nī-tōa ê kiat-kò͘ ū kúi-ā kng-nî khoah, khì hō͘ lâng kiò-chò sī Chhòng-seng-chi-thiāu.
Ba̍h-hio̍h-seng-hûn kah khai-hòng-seng-thoân M-cha̍p-la̍k tàu-tīn, lî lán ū la̍k-chheng-gō͘-pah kng-nî hn̄g.
I tùi sè-tâi bōng-oán-kiàⁿ lâi-kóng sī chit-ê chin kán-tan ê bo̍k-piau.
Sī tī pun-chò thâu-bóe nn̄g-pêng ê Siâ-bóe-chō (chôa ê bóe-liu) ê hong-hiòng, kāu-tut-tut ê seng-hûn ê só͘-chāi.

## [KIP] Tī âng-guā-suànn ê Ba̍h-hio̍h-sing-hûn ê thiāu-á-hûn

Sin--ê hîng-tshinn tī Ba̍h-hio̍h-sing-hûn lāi-té sán-sing ah!
Tī tsa̍t-ba̍t ê khì-thé kahthoo5-hún ê thiāu-á-hûn lāi-té, tiōng-li̍k siu-sok sán-sing sin--ê hîng-tshinn.
tsit-kuá sin hîng-sîng ê tsiok-kng--ê hîng-tshinn, in tsiok kiông ê hok-siā kā pinn-á ê bu̍t-tsit kún hōo sio.
Tsit-ê iánn-siōng sī uì Ha-peh-thài-khong-bōng-uán-kiànn tī kīn-âng-guā-suànn hip--ê.
Kīn-âng-guā-suànn ē kā tuā-pōo-hūn kāu thôo-hún-hûn khuànn-thàu, tsit-khuán thiāu-á-hûn tī khó-kiàn-kng khuànn-buē-thàu.
Tsi̍t-ê tsiah-nī-tuā ê kiat-kòo ū kuí-ā kng-nî khuah, khì hōo lâng kiò-tsò sī Tshòng-sing-tsi-thiāu.
Ba̍h-hio̍h-sing-hûn kah khai-hòng-sing-thuân M-tsa̍p-la̍k tàu-tīn, lî lán ū la̍k-tshing-gōo-pah kng-nî hn̄g.
I tuì sè-tâi bōng-uán-kiànn lâi-kóng sī tsit-ê tsin kán-tan ê bo̍k-piau.
Sī tī pun-tsò thâu-bué nn̄g-pîng ê Siâ-bué-tsō (tsuâ ê bué-liu) ê hong-hiòng, kāu-tut-tut ê sing-hûn ê sóo-tsāi.

## [English] Pillars of the Eagle Nebula in Infrared

Newborn stars are forming in the Eagle Nebula. Gravitationally contracting in [pillars][pillars] of dense gas and dust, the intense radiation of these newly-formed bright stars is causing surrounding material to boil away. [This image][This image], taken with the [Hubble Space Telescope][Hubble Space Telescope] in near [infrared light][infrared light], allows the viewer to [see through much of the thick dust][see through much of the thick dust] that makes [the pillars][the pillars] opaque [in visible][in visible] light. The [giant structures][giant structures] are [light years][light years] in length and dubbed informally the [Pillars of Creation][Pillars of Creation]. Associated with the [open star cluster][open star cluster] [M16][M16], the Eagle Nebula lies about 6,500 [light years][light years] away. The [Eagle Nebula][Eagle Nebula] is an easy target for small telescopes in a nebula-rich part of the sky toward the [split][split] constellation [Serpens][Serpens] Cauda (the tail of the snake).

## 詞彙學習（台語漢字/POJ/KIP/華語漢字/English）

- 【鴟鴞星雲】Ba̍h-hio̍h-seng-hûn/Ba̍h-hio̍h-sing-hûn/老鷹星雲/Eagle Nebula
- 【近紅外線】Kīn-âng-gōa-sòaⁿ/Kīn-âng-guā-suànn/紅外線/Infrared
- 【哈伯太空望遠鏡】Ha-peh-thài-khong-bōng-oán-kiàⁿ/Ha-peh-thài-khong-bōng-uán-kiànn/哈伯太空望遠鏡/Hubble Space Telescope
- 【柱仔雲】thiāu-á-hûn/thiāu-á-hûn/雲柱/pillar
- 【創生之柱】Chhòng-seng-chi-thiāu/Tshòng-sing-tsi-thiāu/創生之柱/Pillars of Creation
- 【開放星團】khai-hòng-seng-thoân/khai-hòng-sing-thuân/開放星團/open star cluster
- 【蛇尾座】Siâ-bóe-chō/Siâ-bué-tsō/蛇尾座/Serpens Cauda


{{% /apod %}}
[NASA]: https://www.nasa.gov/
[ESA]: http://www.esa.int/
[Hubble]: https://www.nasa.gov/mission_pages/hubble/main/index.html
[HLA]: https://hla.stsci.edu/
[Luis Romero]: http://astrophotographysirius.com/resources.htm
[pillars]: https://apod.nasa.gov/apod/fap/ap150107.html
[This image]: http://astrophotographysirius.com/m16.htm
[Hubble Space Telescope]: https://apod.nasa.gov/apod/fap/ap021124.html
[infrared light]: https://science.nasa.gov/ems/07_infraredwaves
[see through much of the thick dust]: https://asd.gsfc.nasa.gov/blueshift/index.php/2016/09/13/hubble-false-color/
[the pillars]: https://upload.wikimedia.org/wikipedia/commons/d/d1/3D_data_visualisation_of_the_Pillars_of_Creation.webm
[in visible]: (https://apod.nasa.gov/apod/fap/ap160424.html
[giant structures]: https://apod.nasa.gov/apod/fap/ap150107.html
[light years]: http://chandra.harvard.edu/photo/cosmic_distance.html
[Pillars of Creation]: https://en.wikipedia.org/wiki/Pillars_of_Creation
[open star cluster]: https://apod.nasa.gov/apod/fap/open_clusters.html
[M16]: https://apod.nasa.gov/apod/fap/ap030921.html
[light years]: http://chandra.harvard.edu/photo/cosmic_distance.html
[Eagle Nebula]: https://apod.nasa.gov/apod/fap/ap140216.html
[split]: https://blogmais.files.wordpress.com/2008/04/imagem_ht_07-04-23.jpg?w=256&h=258
[Serpens]: https://en.wikipedia.org/wiki/Serpens

---
title: 黃道光 kah 火星
date: 2021-03-11
publishdate: 2021-03-11T13:00:00+08:00
tags: [黃道光, 火星, 春天, 昴宿星團, 黃道面, 木星, Juno, 太空船, 畢宿星團]
hero: https://apod.nasa.gov/apod/fap/image/2103/ZodiacalLightBarn.jpg
summary: 三月 7 號日頭落山了後，tī Illinois 田庄仔 ê 夜空，有一條足暗 ê 光帶猶閣 tī 這幅圖 ê 西爿 ê 地平線面頂。這張相片是 tī 農村翕--ê。彼搭較光 ê，是黃道光。
categories: [podcast]
vocals: [彪彪]
---

{{% apod %}}

- 原始文章：[Zodiacal Light and Mars](https://apod.nasa.gov/apod/ap210311.html)
- 影像來源 kah [版權][Copyright]：[Joshua Rhoades][Joshua Rhoades]
- 台文翻譯：[An-Li Tsai](mailto:thianbun.taigi@gmail.com) ([NCU](https://www.astro.ncu.edu.tw))

{{< podcast "cknajx0fap3ox0845kjnvn9ho" >}}

## [漢羅] 黃道光 kah 火星
三月 7 號日頭落山了後，tī [Illinois 田庄仔 ê 夜空][rural Illinois, night skyscape]，有一條若有若無 ê 光帶猶閣 tī 這幅圖 ê 西爿 ê 地平線面頂。
這張相片是 tī 一个老農村翕--ê。
彼搭較光 ê，是黃道光。
Tī 地球北半球春天 ê 時陣，等日頭落山了後，to̍h tī 西爿看會著。
Tī 這个晴和 ê 暗暝，這條黃道光，敢若欲 kā 火星 kah 昴宿星團食去。
In to̍h tī 這間囥粟仔 ê 舊倉庫厝頂，這个天星滿滿是 ê 夜空 [相拄][conjunction]。
黃道光是太陽光 tī 太陽系黃道面內底，去予星際塗粉粒 kā 散射造成 ê。
當然，太陽系 ê 行星攏行 tī [黃道面][plane of the ecliptic] 附近，to̍h tī 黃道光帶內底。
毋過，黃道光 kah 火星可能足有關係 ê。
最近有一台 ùi 地球飛去 [木星][Jupiter] ê Juno 太空船。
用伊提著 ê [星際塗粉 ê 資料][serendipitous detections of interplanetary dust] 來 kā [分析][analysis]，發現產生黃道光 ê 塗粉，可能是 ùi 火星來 ê。

## [POJ] N̂g-tō-kng kah Hóe-chhiⁿ
Saⁿ-goe̍h chhit-hō ji̍t-thâu lo̍h-soaⁿ liáu-āu, tī Illinois chhân-chng-á ê iā-khong, ū chi̍t-tiâu ná-ū ná-bô ê kng-tòa iáu-koh tī chit-pak-tô͘ ê sai-pêng ê tē-pêng-sòaⁿ bīn-téng.
Chit-tiuⁿ siòng-phìⁿ sī tī chi̍t-ê lāu-lông-chhoan hip--ê.
Hit-tah khah-kng ê, sī n̂g-tō-kng.
Tī tē-kiû pak-pòaⁿ-kiû chhun-thiⁿ ê sî-chūn, tán ji̍t-thâu lo̍h-soaⁿ liáu-āu, to̍h tī sai-pêng khòaⁿ-ē-tio̍h.
Tī chi̍t-ê chêng-hô ê àm-mî, chi̍t-tiâu n̂g-tō-kng, ká-ná beh kā Hóe-chhiⁿ kah Báu-siù-seng-thoân chiah--khì.
In to̍h tī chit-keng khǹg chhek-á ê kū chhng-khò͘ chhù-téng, chi̍t-ê thiⁿ-chhiⁿ móa-móa-sī ê iā-khong sio-tú.
N̂g-tō-kng sī thài-iông-kng tī Thài-iông-hē ng-tō-bīn lāi-té, khì hō͘ seng-chè-thô͘-hún-lia̍p kā sàn-siā chō-sêng--ê.
Tong-jiân, thài-iông-hē ê kiâⁿ-chhiⁿ lóng kiâⁿ tī n̂g-tō-bīn hū-kīn, to̍h tī n̂g-tō kng-tòa lāi-té.
M̄-koh, n̂g-tō-kng kah Hóe-chhiⁿ khó-lêng chiok ū koan-hē--ê.
Chòe-kīn ū chi̍t-tâi ùi tē-kiû poe-khì Bo̍k-chhiⁿ ê Juno thài-kiông-chûn.
Iōng i the̍h-tio̍h ê seng-chè-thô͘-hún ê chu-liāu lâi kā hun-sek, hoat-hiān sán-seng n̂g-tō-kng ê thô͘-hún, khó-lêng sī ùi Hóe-chhiⁿ lâi--ê.

## [KIP] N̂g-tō-kng kah Hué-tshinn
Sann-gue̍h tshit-hō ji̍t-thâu lo̍h-suann liáu-āu, tī Illinois tshân-tsng-á ê iā-khong, ū tsi̍t-tiâu ná-ū ná-bô ê kng-tuà iáu-koh tī tsit-pak-tôo ê sai-pîng ê tē-pîng-suànn bīn-tíng.
Tsit-tiunn siòng-phìnn sī tī tsi̍t-ê lāu-lông-tshuan hip--ê.
Hit-tah khah-kng ê, sī n̂g-tō-kng.
Tī tē-kiû pak-puànn-kiû tshun-thinn ê sî-tsūn, tán ji̍t-thâu lo̍h-suann liáu-āu, to̍h tī sai-pîng khuànn-ē-tio̍h.
Tī tsi̍t-ê tsîng-hô ê àm-mî, tsi̍t-tiâu n̂g-tō-kng, ká-ná beh kā Hué-tshinn kah Báu-siù-sing-thuân tsiah--khì.
In to̍h tī tsit-king khǹg tshik-á ê kū tshng-khòo tshù-tíng, tsi̍t-ê thinn-tshinn muá-muá-sī ê iā-khong sio-tú.
N̂g-tō-kng sī thài-iông-kng tī Thài-iông-hē ng-tō-bīn lāi-té, khì hōo sing-tsè-thôo-hún-lia̍p kā sàn-siā tsō-sîng--ê.
Tong-jiân, thài-iông-hē ê kiânn-tshinn lóng kiânn tī n̂g-tō-bīn hū-kīn, to̍h tī n̂g-tō kng-tuà lāi-té.
M̄-koh, n̂g-tō-kng kah Hué-tshinn khó-lîng tsiok ū kuan-hē--ê.
Tsuè-kīn ū tsi̍t-tâi uì tē-kiû pue-khì Bo̍k-tshinn ê Juno thài-kiông-tsûn.
Iōng i the̍h-tio̍h ê sing-tsè-thôo-hún ê tsu-liāu lâi kā hun-sik, huat-hiān sán-sing n̂g-tō-kng ê thôo-hún, khó-lîng sī uì Hué-tshinn lâi--ê.

## [English] Zodiacal Light and Mars
Just after sunset on March 7, a faint band of light still reaches above the western horizon in this serene, [rural Illinois, night skyscape][rural Illinois, night skyscape]. Taken from an old farmstead, the luminous glow is zodiacal light, prominent in the west after sunset during planet Earth's northern hemisphere spring. On that clear evening the band of zodiacal light seems to engulf bright yellowish Mars and the Pleiades star cluster. Their close [conjunction][conjunction] is in the starry sky above the old barn's roof. Zodiacal light is sunlight scattered by interplanetary dust particles that lie near the Solar System's ecliptic plane. Of course all the Solar System's planets orbit near the [plane of the ecliptic][plane of the ecliptic], within the band of zodiacal light. But zodiacal light and Mars may have a deeper connection. A recent [analysis][analysis] of [serendipitous detections of interplanetary dust][serendipitous detections of interplanetary dust] by the Juno spacecraft during its Earth to [Jupiter][Jupiter] voyage suggest Mars is the likely source of the dust that produces zodiacal light.


## 詞彙學習

|漢羅|POJ|KIP|華語|English|
|-|-|-|-|-|
|黃道光|n̂g-tō-kng|n̂g-tō-kng|黃道光|zodiacal light|
|黃道面|n̂g-tō-bīn|n̂g-tō-bīn|黃道面|ecliptic plane|
|火星|Hóe-chhiⁿ|Hué-tshinn|火星|Mars|
|地平線|tē-pêng-sòaⁿ|tē-pîng-suànn|地平線|horizon|
|農村|lông-chhoan|lông-tshoan|農村|farmstead|
|北半球|pak-pòaⁿ-kiû|pak-puànn-kiû|北半球|the North hemisphere|
|昴宿星團|Báu-siù-seng-thoân|Báu-siù-sing-thuân|昴宿星團|Pleiades|
|星際塗粉粒|seng-chè-thô͘-hún-lia̍p|sing-tsè-thô͘-hún-lia̍p|星際灰塵粒|interstellar dust particle|
|散射|sàn-siā|sàn-siā|散射|scatter|
|木星|Bo̍k-chhiⁿ|Bo̍k-tshinn|木星|Jupiter|

{{% /apod %}}
[Copyright]: https://apod.nasa.gov/apod/fap/lib/about_apod.html#srapply
[Joshua Rhoades]: https://www.joshuarhoadesphotography.com/
[rural Illinois, night skyscape]: https://www.facebook.com/midwesternlightchaser/photos/a.2014842641878022/4563349223694005/?type=3&theater
[conjunction]: https://apod.tw/daily/20210304/
[plane of the ecliptic]: https://apod.nasa.gov/apod/ap170225.html
[analysis]: https://agupubs.onlinelibrary.wiley.com/doi/full/10.1029/2020JE006509
[serendipitous detections of interplanetary dust]: https://www.nasa.gov/feature/goddard/2021/serendipitous-juno-spacecraft-detections-shatter-ideas-about-origin-of-zodiacal-light
[Jupiter]: https://apod.nasa.gov/apod/ap201123.html

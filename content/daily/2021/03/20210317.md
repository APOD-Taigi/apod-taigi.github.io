---
title: Ùi 金星 13 號看著 ê 金星表面
date: 2021-03-17
publishdate: 2021-03-17T13:00:00+08:00
tags: [金星, 金星 13 號, 金星高速衛星太空船, 活火山, la̍k-khá-sàng, 空氣擋仔]
hero: https://apod.nasa.gov/apod/fap/image/2103/Venus_Venera13_1705.jpg
summary:你若是徛 tī 金星，會當看著啥物？這張影像是 ùi 金星 13 號翕 ê。伊是一台蘇聯 ê 登陸船。Tī 1982 年 3 月， 這台登陸船降落 ê 時陣，用 la̍k-khá-sàng kah 空氣擋仔，通過金星厚厚 ê 大氣層。

---

{{% apod %}}

- 原始文章：[The Surface of Venus from Venera 13](https://apod.nasa.gov/apod/ap210317.html)
- 影像提供：[Soviet Planetary Exploration Program][Soviet Planetary Exploration Program], [Venera 13][Venera 13];
- 資料處理 kah [版權][Copyright]: [Donald Mitchell][Donald Mitchell] & Michael Carroll (有提著使用 ê 允准)
- 台文翻譯：[An-Li Tsai](mailto:thianbu.taigi@gmail.com) ([NCU](https://www.astro.ncu.edu.tw))

## [漢羅] Ùi 金星 13 號看著 ê 金星表面
你若是徛 tī [金星][Venus]，會當看著啥物？
這張影像是 ùi 金星 13 號翕 ê。
伊是一台 [蘇聯 ê 登陸船][Soviet lander]。
Tī 1982 年 3 月， 這台登陸船降落 ê 時陣，用 la̍k-khá-sàng kah [空氣擋仔][air-brake]，通過金星厚厚 ê 大氣層。
這个青荒 ê 地景 to̍h tī [金星赤道][Venus' equator] 附近 ê [Phoebe Regio][Phoebe Regio] 區，有平-pho-pho ê 岩石，闊莽莽 ê 地形，kah 空瑯瑯 ê 天空。
Tī 倒爿下跤，有一台太空船 ê [穿透儀][penetrometer]。
這台是提來做科學測量--ê。
Tī 儀器正爿彼塊淺色 ê，是彈出來 ê 鏡頭蓋 ê 一部份。
這台強化 ê [金星太空船][Venera spacecraft]，會當 tī [氣溫][temperatures] 差不多 450 [度][Celsius]，[氣壓][pressure] 是地球 ê 75 倍 ê 金星，擋兩點鐘久。
雖然講 [金星 13 號][Venera 13] ê 資料, tī 40 年前 to̍h 軁過內部 [太陽系][Solar System], 傳轉來地球，
數位資料 ê 處理 kah [異常 ê 金星影像][Venera's unusual images] ê 合併，到今猶閣 leh 進行中。
最近 kā ùi [ESA][ESA] ê [金星高速][Venus Express] 衛星太空船 ê [紅外線資料][infrared measurements] 分析了後，發現著這馬金星內底，應該是有活 [火山 tī lih][volcanoes may currently exist]。

## [POJ] Ùi Kim-chhiⁿ thài-khong-chûn cha̍p-saⁿ hō khòaⁿ-tio̍h ê Kim-chhiⁿ piáu-bīn

Lí nā-sī khiā tī Kim-chhiⁿ, ē-tàng khòaⁿ-tio̍h siáⁿ-mih?
Chit-tiuⁿ iáⁿ-siōng sī ùi Kim-chhiⁿ cha̍p-saⁿ hō hip--ê.
I sī chi̍t-tâi So͘-liân ê teng-lio̍k-chûn.
Tī it-kiú-pat-jī-nî saⁿ-goe̍h, chit-tâi teng-lio̍k-chûn kàng-lo̍h ê sî-chūn, iōng la̍k-khá-sàng kah khong-khì-tòng-á, thong-kòe Kim-chhiⁿ kāu-kāu-ê tōa-khì-chân.
Chit-ê chhiⁿ-hn̄g ê tē-kéng to̍h tī Kim-chhiⁿ chhek-tō hū-kīn ê Phoebe Regio khu, ū pêⁿ-pho-pho ê giâm-chio̍h, khoah-bóng-bóng ê tē-hêng, kah khong-long-long ê thian-khong.
Tī tò-pêng ē-kha, ū chi̍t-tâi thài-khong-chûn ê chhoan-thàu-gî.
Chit-tâi sī the̍h-lâi chò kho-ha̍k chhek-liông--ê。
Tī gî-khì chiàⁿ-pêng hit-tè chhián-sek--ê, sī tôaⁿ--chhut-lâi ê kiàⁿ-thâu ê chi̍t-pō͘-hūn.
Chit-tâi kiông-hòa--ê Kim-chhiⁿ thài-khong-chûn， ē-tàng tī khì-un chha-put-to sì-pah-gō͘-cha̍p tō͘, khì-ap sī Tē-kiû ê chhit-cha̍p-gō͘ pōe ê Kim-chhiⁿ, tòng nn̄g-tiám-cheng kú.
Sui-jiân-kóng Kim-chhiⁿ cha̍p-saⁿ hō ê chu-liāu, tī sì-cha̍p nî-chêng to̍h nǹg-kòe lōe-pō͘ Thài-iông-hē, thoân-kòe-lâi Tē-kiû, só͘-ūi chu-liāu ê chhú-lí kah ī-siông ê Kim-chhiⁿ iáⁿ-siōng ê ha̍p-pèng, kàu-taⁿ iáu-koh leh chìn-hêng tiong.
Chòe-kīn kā ùi ESA ê Kim-chhiⁿ ko-sok ūi-chhiⁿ thài-khong-chûn ê âng-gōa-sòaⁿ chu-liāu hun-sek liáu-āu, hoat-hiān-tio̍h chit-má Kim-chhiⁿ lāi-té, eng-kai sī ū oa̍h-hóe-soaⁿ tī lih.

## [KIP] Uì Kim-tshinn thài-khong-tsûn tsa̍p-sann hō khuànn-tio̍h ê Kim-tshinn piáu-bīn

Lí nā-sī khiā tī Kim-tshinn, ē-tàng khuànn-tio̍h siánn-mih?
Tsit-tiunn iánn-siōng sī uì Kim-tshinn tsa̍p-sann hō hip--ê.
I sī tsi̍t-tâi Soo-liân ê ting-lio̍k-tsûn.
Tī it-kíu-pat-jī-nî sann-gue̍h, tsit-tâi ting-lio̍k-tsûn kàng-lo̍h ê sî-tsūn, iōng la̍k-khá-sàng kah khong-khì-tòng-á, thong-kuè Kim-tshinn kāu-kāu-ê tuā-khì-tsân.
Tsit-ê tshinn-hn̄g ê tē-kíng to̍h tī Kim-tshinn tshik-tō hū-kīn ê Phuebe Regio khu, ū pênn-pho-pho ê giâm-tsio̍h, khuah-bóng-bóng ê tē-hîng, kah khong-long-long ê thian-khong.
Tī tò-pîng ē-kha, ū tsi̍t-tâi thài-khong-tsûn ê tshuan-thàu-gî.
Tsit-tâi sī the̍h-lâi tsò kho-ha̍k tshik-liông--ê。
Tī gî-khì tsiànn-pîng hit-tè tshián-sik--ê, sī tuânn--tshut-lâi ê kiànn-thâu ê tsi̍t-pōo-hūn.
Tsit-tâi kiông-huà--ê Kim-tshinn thài-khong-tsûn， ē-tàng tī khì-un tsha-put-to sì-pah-gōo-tsa̍p tōo, khì-ap sī Tē-kîu ê tshit-tsa̍p-gōo puē ê Kim-tshinn, tòng nn̄g-tiám-tsing kú.
Sui-jiân-kóng Kim-tshinn tsa̍p-sann hō ê tsu-liāu, tī sì-tsa̍p nî-tsîng to̍h nǹg-kuè luē-pōo Thài-iông-hē, thuân-kuè-lâi Tē-kîu, sóo-uī tsu-liāu ê tshú-lí kah ī-siông ê Kim-tshinn iánn-siōng ê ha̍p-pìng, kàu-tann iáu-koh leh tsìn-hîng tiong.
Tsuè-kīn kā uì ESA ê Kim-tshinn ko-sok uī-tshinn thài-khong-tsûn ê âng-guā-suànn tsu-liāu hun-sik liáu-āu, huat-hiān-tio̍h tsit-má Kim-tshinn lāi-té, ing-kai sī ū ua̍h-hué-suann tī lih.

## [English] IC 1318: The Butterfly Nebula in Gas and Dust

If you could stand on [Venus][Venus] -- what would you see? Pictured is the view from Venera 13, a robotic [Soviet lander][Soviet lander] which parachuted and [air-brake][air-brake]d down through the thick Venusian atmosphere in March of 1982. The desolate landscape it saw included flat rocks, vast empty terrain, and a featureless sky above [Phoebe Regio][Phoebe Regio] near [Venus' equator][Venus' equator]. On the lower left is the spacecraft's [penetrometer][penetrometer] used to make scientific measurements, while the light piece on the right is part of an ejected lens-cap. Enduring [temperatures][temperatures] near 450 degrees [Celsius][Celsius] and [pressure][pressure]s 75 times that on Earth, the hardened [Venera spacecraft][Venera spacecraft] lasted only about two hours. Although data from [Venera 13][Venera 13] was beamed across the inner [Solar System][Solar System] almost 40 years ago, digital processing and merging of [Venera's unusual images][Venera's unusual images] continues even today. Recent analyses of [infrared measurements][infrared measurements] taken by [ESA][ESA]'s orbiting [Venus Express][Venus Express] spacecraft indicate that active [volcanoes may currently exist][volcanoes may currently exist] on Venus.

## 詞彙學習（台語漢字/POJ/KIP/華語漢字/English）

- 【金星】Kim-chhiⁿ/Kim-tshiⁿ/金星/Venus
- 【登陸船】teng-lio̍k-chûn/ting-lio̍k-tsûn/登陸船/lander
- 【la̍k-khá-sàng】la̍k-khá-sàng/la̍k-khá-sàng/降落傘/parachute
- 【空氣擋仔】khong-khì-tòng-á/khong-khì-tòng-á/空氣煞車/air-brake
- 【赤道】chhek-tō/tshek-tō/赤道/equator
- 【內部太陽系】lōe-pō͘ Thài-iông-hē/luē-pōo Thài-iông-hē/內部太陽系/innter Solar System
- 【金星快車衛星太空船】Kim-chhiⁿ khoài-chhia ūi-chhiⁿ thài-kiông-chûn/Kim-tshinn khuài-tshia uī-tshinn thài-kiông-tsûn/金星特快車衛星太空船/orbiting Venus Express spacecraft
- 【活火山】oa̍h-hóe-soaⁿ/ua̍h-hué-suann/活火山/active volcano


{{% /apod %}}
[Soviet Planetary Exploration Program]: https://en.wikipedia.org/wiki/Soviet_space_program
[Venera 13]: https://solarsystem.nasa.gov/missions/venera-13/in-depth/
[Copyright]: http://mentallandscape.com/Copyright.htm
[Donald Mitchell]: https://twitter.com/donaldm38768041/
[Venus]: https://solarsystem.nasa.gov/planets/venus/overview/
[Soviet lander]: http://mentallandscape.com/V_Venus.htm
[air-brake]: https://en.wikipedia.org/wiki/Air_brake_(aeronautics)
[Phoebe Regio]: https://en.wikipedia.org/wiki/Phoebe_Regio
[Venus' equator]: https://en.wikipedia.org/wiki/Venera#/media/File:VenusLanderTopo.jpg
[penetrometer]: https://twitter.com/3dmattias/status/770552449660624896
[temperatures]: https://solarsystem.nasa.gov/resources/681/solar-system-temperatures/
[Celsius]: https://en.wikipedia.org/wiki/Celsius
[pressure]: https://www.jpl.nasa.gov/news/venus-air-pressure
[Venera spacecraft]: https://nssdc.gsfc.nasa.gov/planetary/venera.html
[Venera 13]: https://en.wikipedia.org/wiki/Venera_13
[Solar System]: https://eyes.nasa.gov/apps/orrery/#/home
[Venera's unusual images]: http://mentallandscape.com/V_DigitalImages.htm
[infrared measurements]: https://apod.nasa.gov/apod/fap/ap200114.html
[ESA]: http://www.esa.int/
[Venus Express]: http://www.esa.int/Science_Exploration/Space_Science/Venus_Express
[volcanoes may currently exist]: https://apod.nasa.gov/apod/fap/ap201027.html

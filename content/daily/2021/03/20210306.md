---
title: 毅力號開始行矣！
date: 2021-03-06
publishdate: 2021-03-06T13:00:00+08:00
tags: [火星, 探測車, 毅力號]
hero: https://apod.nasa.gov/apod/image/2103/PIA24487_1024.jpg
summary: 到火星 Jezero 石坑了後，毅力號 tī 3 月 4 號 to̍h 開始四界踅踅咧。
---

{{% apod %}}

- 原始文章：[Perseverance Takes a Spin](https://apod.nasa.gov/apod/ap210306.html)
- 影像提供：[NASA](https://www.nasa.gov/), [JPL-Caltech](https://www.jpl.nasa.gov/), [Mars 2020](https://mars.nasa.gov/mars2020/)

## [漢羅] 毅力號開始行矣！

到火星 Jezero 石坑了後，毅力號 tī 3 月 4 號 to̍h [開始四界踅踅咧][1]。[這个清楚 ê 影像][2] 是 ùi kah 車平大台 ê 探測車面頂 ê Navcam kha-mé-lah 翕--ê。會當看著 [車輪][3] tī 火星塗行過 ê 痕跡。為著欲予毅力號 tī 這粒紅色行星面頂運作順利， 第一擺先駛差不多有33 分鐘久。這个短短 ê 試驗是成功 ê。[毅力號向前徙][4]  4 公尺，踅 150 度，閣倒退攄 2.5 公尺。這馬停 tī 另外一个新--ê [停車位][5]，to̍h 叫做 [Octavia E. Bulter 登陸點][6]。雖然講探測車第一擺出門 kan-na 行 6.5 公尺，毋過 [未來應該][7] 逐工攏會當行 200 公尺以上。

## [POJ] Gē-le̍k-hō khai-sí kiâⁿ ah!

Kàu Hóe-chhiⁿ Jezero chio̍h-kheⁿ liáu-āu, Gē-le̍k-hō tī saⁿ goe̍h sì hō to̍h [khai-sí sì-kè se̍h-se̍h--leh][1]. [Chit-ê chheng-chhó ê iáⁿ-siōng][2] sī ùi kah chhia pêⁿ-tōa-tâi ê thàm-chhek-chhia bīn-téng ê Navcam kha-mé-lah hip--ê. Ē-tàng khòaⁿ-tio̍h [chhia-lián][3] tī Hóe-chhiⁿ-thô͘  kiâⁿ--kòe ê hûn-jiah. Ūi-tio̍h beh hō͘ Gē-le̍k-hō tī chit-lia̍p âng-sek kiâⁿ-chhiⁿ bīn-téng ūn-chok sūn-lī, tē-it-pái seng sái chha-put-to ū saⁿ-cha̍p-saⁿ hun-cheng-kú. Chit-ê té-té--ê chhì-giām sī sêng-kong--ê. [Gē-le̍k-hō hiòng-chiân sóa][4] sì kong-chhioh, se̍h chi̍t-pah-gō͘-cha̍p tō͘, koh tò-thè-lu jī-tiám-gō͘ kong-chhioh. Chit-má thêng tī lēng-gōa chi̍t-ê sin--ê [thêng-chhia-ūi][5], to̍h kiò-chò [Octavia E. Bulter teng-lio̍k-tiám][6]. Sui-jiân-kóng thàm-chhek-chhia tē-it-pái chhut-mn̂g kan-na kiâⁿ la̍k-tiám-gō͘ kong-chhioh, m̄-koh [bī-lâi eng-kai][7] ta̍k-kang lóng ē-tàng kiâⁿ nn̄g-pah kong-chhioh í-siōng.

## [KIP] Gē-li̍k-hō khai-sí kiânn ah!

Kàu Hué-tshinn Jezero tsio̍h-khenn liáu-āu, Gē-li̍k-hō tī sann gue̍h sì hō to̍h [khai-sí sì-kè se̍h-se̍h--leh][1]. [Tsit-ê tshing-tshó ê iánn-siōng][2] sī uì kah tshia pênn-tuā-tâi ê thàm-tshik-tshia bīn-tíng ê Navcam kha-mé-lah hip--ê. Ē-tàng khuànn-tio̍h [tshia-lián][3] tī Hué-tshinn-thôo  kiânn--kuè ê hûn-jiah. Uī-tio̍h beh hōo Gē-li̍k-hō tī tsit-lia̍p âng-sik kiânn-tshinn bīn-tíng ūn-tsok sūn-lī, tē-it-pái sing sái tsha-put-to ū sann-tsa̍p-sann hun-tsing-kú. Tsit-ê té-té--ê tshì-giām sī sîng-kong--ê. [Gē-li̍k-hō hiòng-tsiân suá][4] sì kong-tshioh, se̍h tsi̍t-pah-gōo-tsa̍p tōo, koh tò-thè-lu jī-tiám-gōo kong-tshioh. Tsit-má thîng tī līng-guā tsi̍t-ê sin--ê [thîng-tshia-uī][5], to̍h kiò-tsò [Octavia E. Bulter ting-lio̍k-tiám][6]. Sui-jiân-kóng thàm-tshik-tshia tē-it-pái tshut-mn̂g kan-na kiânn la̍k-tiám-gōo kong-tshioh, m̄-koh [bī-lâi ing-kai][7] ta̍k-kang lóng ē-tàng kiânn nn̄g-pah kong-tshioh í-siōng.

## [English] Perseverance Takes a Spin

After arriving at Jezero Crater on Mars, [Perseverance went for a spin][1] on March 4. [This sharp image][2] from the car-sized rover's Navcam shows tracks left by its [wheels][3] in the martian soil. In preparation for operations on the surface of the Red Planet, its first drive lasted about 33 minutes. On a short and successful test drive [Perseverance moved][4] forward 4 meters, made a 150 degree turn, backed up for 2.5 meters, and now occupies a different [parking space][5] at its newly christened [Octavia E. Butler Landing][6] location. Though the total travel distance of the rover's first outing was about 6.5 meters (21 feet), regular commutes of 200 meters or more [can be expected in the future][7].

## 詞彙學習（台語漢字/POJ/KIP/華語漢字/English）

- 【火星】Hóe-chhiⁿ/Hué-tshinn/火星/Mars
- 【探測車】thàm-chhek-chhia/thàm-tshik-tshia/探測車/rover
- 【毅力號】Gē-le̍k-hō/Gē-li̍k-hō/毅力號/Perseverance

{{% /apod %}}

[1]: https://www.nasa.gov/press-release/nasa-s-perseverance-drives-on-mars-terrain-for-first-time
[2]: https://mars.nasa.gov/resources/25689/perseverance-is-roving-on-mars/
[3]: https://mars.nasa.gov/mars2020/spacecraft/rover/wheels/
[4]: https://mars.nasa.gov/resources/25698/perseverance-drive-visualization/
[5]: https://mars.nasa.gov/resources/25698/perseverance-drive-visualization/
[6]: https://mars.nasa.gov/resources/25701/welcome-to-octavia-e-butler-landing/
[7]: https://mars.nasa.gov/

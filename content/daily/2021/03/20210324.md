---
title: 木星 ê 極光 kah 爍爁
date: 2021-03-24
publishdate: 2021-03-24T13:00:00+08:00
tags: [木星, 極光, 爍爁, Juno 太空船, 風颱, 亂流]
hero: https://apod.nasa.gov/apod/fap/image/2103/AuroraLightningJupiter_Juno_1080.jpg
summary: 是按怎木星 ê 兩極有遮濟爍爁？其實伊 kah 地球仝款，嘛有極光 kah  爍爁。Kah 地球無仝 ê 是，木星 ê 爍爁一般會 tī 兩極附近發生。毋閣地球大部份 ê 爍爁是 tī 赤道發生。
categories: [podcast]
vocals: [阿錕]
---

{{% apod %}}

- 原始文章：[Aurorae and Lightning on Jupiter](https://apod.nasa.gov/apod/ap210324.html)
- 影像提供：[NASA][NASA], [JPL-Caltech][JPL-Caltech], [SwRI][SwRI]；文稿：[Natalia Lewandowska][Natalia Lewandowska]
- 台文翻譯：[An-Li Tsai][An-Li Tsai] ([NCU][NCU])
- Tī 面冊 ê APOD: 閣有 [English][English], [Catalan][Catalan] kah [Portuguese][Portuguese]

{{< podcast "cknhmlwe40ymy0833ls10sij4" >}}

## [漢羅] 木星 ê 極光 kah 爍爁

是按怎木星 ê 兩極有遮濟爍爁？
其實 [伊][Jupiter1] kah [地球][Earth1] 仝款，嘛有極光 kah 爍爁。
Kah 地球無仝 ê 是，[木星 ê 爍爁][Jupiter's lightning] 一般會 tī 兩極附近發生。
毋閣 [地球大部份 ê 爍爁][Earth's lightning] 是 tī 赤道發生--ê。
為著欲了解 in 有啥物 [無仝][the difference]，NASA 這馬有一台踅木星 leh 行 ê [Juno 太空船][Juno spacecraft]，已經觀測著足濟極光 kah [爍爁 ê 現象][lightning events] 矣。
這張 [影像][featured image] 是 Juno ê 恆星參考元件 kha-mé-lah tī 2018 年 5 月 24 翕 ê。
看會著木星北部 [雞卵形 ê 極光][auroral oval] kah 幾若个光點 kah 光-sûn。
正爿 ê 插圖是一个引人注目 ê 事件，是 [木星 ê 爍爁][Jupiter's lightning] 閃光。
這是離咱上近 ê 木星 [極光 kah 爍爁][aurora and lightning] ê 影像之一。
Tī [地球][Earth2]（比木星離太陽閣較近），太陽 ê 光度有夠，會當家己予地球赤道產生比兩極閣較高溫 ê 大氣溫度，煞來驅動 [亂流][turbulence]、風颱、kah 爍爁。
毋閣 tī [木星][Jupiter2] to̍h 毋是按呢矣。
木星大氣 ê 溫度主要是 ùi [木星內部][its interior] 來 ê（是木星形成賰 ê 能量）。
這馬 ê 假設是講，[太陽光][sunlight] 對木星赤道 ê 大氣加溫閣較強，煞予高層 [大氣][atmospheric] ê 溫度變化變較少。
所以 tī [赤道爍爁產生][equatorial lightning-creating] ê 風颱才會變較少。

## [POJ] Bo̍k-chhiⁿ ê ke̍k-kng kah sih-nah

Sī án-nóa Bo̍k-chhiⁿ ê nn̄g-ke̍k ū chiah-nī-chòe sih-nah?
Kî-si̍t i kah Tē-kiû kāng-khoán, mā-ū ke̍k-kng kah sih-nah.
Kah Tē-kiû bô-kâng ê sī, Bo̍k-chhiⁿ ê sih-nah it-poaⁿ ē tī nn̄g-ke̍k hū-kīn hoat-seng.
M̄-koh Tē-kiû tōa-pō͘-hūn ê sih-nah sī tī chhek-tō hoat-seng--ê.
Ūi-tio̍h beh liáu-kái in ū siáⁿ-mih bô-kâng, NASA chit-má ū chi̍t-tâi se̍h Bo̍k-chhiⁿ leh kiâⁿ ê Juno thài-kiông-chûn, í-keng koan-chhek-tio̍h chiok-chōe ke̍k-kng kah sih-nah ê hiān-siōng ah.
Chit-tiuⁿ iáⁿ-siōng sī Juno ê hêng-chhiⁿ-chham-khó-goân-kiāⁿ kha-mé-lah tī jī-khòng-it-pat nî gō͘ goe̍h jī-cha̍p-sì hō hip--ê.
Khòaⁿ-ē-tio̍h Bo̍k-chhiⁿ pak-pō͘ ke-nn̄g-hêng ê ke̍k-kng kah kúi-ā-ê kng-tiám kah kng-sûn.
Chiàⁿ-pêng ê chhah-tô͘ sī chi̍t-ê ìn-lâng-chù-bo̍k ê sū-kiāⁿ, sī Bo̍k-chhiⁿ ê sih-nah siám-kng.
Che sī lî lán siōng-kīn ê Bo̍k-chhiⁿ ke̍k-kng kah sih-nah ê iáⁿ-siōng chi-it.
Tī Tē-kiû (pí Bo̍k-chhiⁿ lî Thài-iông koh-khah kīn), Thài-iông ê kng-tō͘ ū-kàu, ē-tàng ka-tī hō͘ Tē-kiû chhek-tō sán-seng pí nn̄g-ke̍k koh-khah ko-un ê tōa-khì un-tō͘, soah-lâi khu-tōng loān-liû, hong-thai, kah sih-nah.
M̄-koh tī Bo̍k-chhiⁿ to̍h m̄-sī án-ne ah.
Bo̍k-chhiⁿ tōa-khì ê un-tō͘ chú-iàu sī ùi Bo̍k-chhiⁿ lōe-pō͘ lâi-ê (sī Bo̍k-chhiⁿ hêng-sêng chhun--ê lêng-liōng).
Chit-má ê ká-siat sī kóng, Thài-iông-kng tùi Bo̍k-chhiⁿ chhek-tō ê tōa-khì ka-ūn koh-khah kiông, soah hō͘ ko-chân tōa-khì ê un-tō͘ piàn-hòa piàn khah chiò.
Só͘-í tī chhek-tō sih-nah sán-seng ê hong-thai chiah-ē piàn khah chiò.

## [KIP] Bo̍k-tshinn ê ki̍k-kng kah sih-nah

Sī án-nuá Bo̍k-tshinn ê nn̄g-ki̍k ū tsiah-nī-tsuè sih-nah?
Kî-si̍t i kah Tē-kîu kāng-khuán, mā-ū ki̍k-kng kah sih-nah.
Kah Tē-kîu bô-kâng ê sī, Bo̍k-tshinn ê sih-nah it-puann ē tī nn̄g-ki̍k hū-kīn huat-sing.
M̄-koh Tē-kîu tuā-pōo-hūn ê sih-nah sī tī tshik-tō huat-sing--ê.
Uī-tio̍h beh liáu-kái in ū siánn-mih bô-kâng, NASA tsit-má ū tsi̍t-tâi se̍h Bo̍k-tshinn leh kiânn ê Juno thài-kiông-tsûn, í-king kuan-tshik-tio̍h tsiok-tsuē ki̍k-kng kah sih-nah ê hiān-siōng ah.
Tsit-tiunn iánn-siōng sī Juno ê hîng-tshinn-tsham-khó-guân-kiānn kha-mé-lah tī jī-khòng-it-pat nî gōo gue̍h jī-tsa̍p-sì hō hip--ê.
Khuànn-ē-tio̍h Bo̍k-tshinn pak-pōo ke-nn̄g-hîng ê ki̍k-kng kah kuí-ā-ê kng-tiám kah kng-sûn.
Tsiànn-pîng ê tshah-tôo sī tsi̍t-ê ìn-lâng-tsù-bo̍k ê sū-kiānn, sī Bo̍k-tshinn ê sih-nah siám-kng.
Tse sī lî lán siōng-kīn ê Bo̍k-tshinn ki̍k-kng kah sih-nah ê iánn-siōng tsi-it.
Tī Tē-kîu (pí Bo̍k-tshinn lî Thài-iông koh-khah kīn), Thài-iông ê kng-tōo ū-kàu, ē-tàng ka-tī hōo Tē-kîu tshik-tō sán-sing pí nn̄g-ki̍k koh-khah ko-un ê tuā-khì un-tōo, suah-lâi khu-tōng luān-lîu, hong-thai, kah sih-nah.
M̄-koh tī Bo̍k-tshinn to̍h m̄-sī án-ne ah.
Bo̍k-tshinn tuā-khì ê un-tōo tsú-iàu sī uì Bo̍k-tshinn luē-pōo lâi-ê (sī Bo̍k-tshinn hîng-sîng tshun--ê lîng-liōng).
Tsit-má ê ká-siat sī kóng, Thài-iông-kng tuì Bo̍k-tshinn tshik-tō ê tuā-khì ka-ūn koh-khah kiông, suah hōo ko-tsân tuā-khì ê un-tōo piàn-huà piàn khah tsiò.
Sóo-í tī tshik-tō sih-nah sán-sing ê hong-thai tsiah-ē piàn khah tsiò.

## [English] Aurorae and Lightning on Jupiter

Why does so much of Jupiter's lightning occur near its poles? Similar to [Earth][Earth1], [Jupiter][Jupiter1] experiences both aurorae and lightning. Different from Earth, though, [Jupiter's lightning][Jupiter's lightning] usually occurs near its poles -- while much of [Earth's lightning][Earth's lightning] occurs near its equator. To help understand [the difference][the difference], NASA's [Juno spacecraft][Juno spacecraft], currently orbiting Jupiter, has observed numerous aurora and [lightning events][lightning events]. The [featured image][featured image], taken by Juno's Stellar Reference Unit camera on 2018 May 24, shows Jupiter's northern [auroral oval][auroral oval] and several bright dots and streaks. An eye-catching event is shown in the right inset image -- which is a flash of [Jupiter's lightning][Jupiter's lightning] -- one of the closest images of [aurora and lightning][aurora and lightning] ever. On [Earth][Earth2] (which is much nearer to the Sun than Jupiter), sunlight is bright enough to create, by itself, much stronger atmospheric heating at the equator than the poles, driving [turbulence][turbulence], storms, and lightning. On [Jupiter][Jupiter2], in contrast, atmospheric heating comes mostly from [its interior][its interior] (as a remnant from its formation), leading to the hypothesis that more intense equatorial [sunlight][sunlight] reduces temperature differences between upper [atmospheric][atmospheric] levels, hence reducing [equatorial lightning-creating][equatorial lightning-creating] storms.

## 詞彙學習（台語漢字/POJ/KIP/華語漢字/English）

- 【極光】ke̍k-kng/ki̍k-kng/極光/aurorae
- 【爍爁】sih-nah/sih-nah/閃電/lightning
- 【木星】Bo̍k-chhiⁿ/Bo̍k-tshinn/木星/Jupiter
- 【恆星參考元件 kha-mé-lah】hêng-chhiⁿ-chham-khó-goân-kiāⁿ kha-mé-lah/hîng-tshinn-tsham-khó-guân-kiānn kha-mé-lah/恆星參考元件相機/Stellar Reference Unit camera
- 【雞卵形】ke-nn̄g-hêng/ke-nn̄g-hîng/雞蛋形/oval
- 【赤道】chhek-tō/tshik-tō/赤道/equator
- 【亂流】loān-liû/luān-lîu/亂流/turbulence

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[NASA]: https://www.nasa.gov/
[JPL-Caltech]: https://www.jpl.nasa.gov/
[SwRI]: https://www.swri.org/
[Natalia Lewandowska]: https://www.haverford.edu/users/nlewandows

[English]: https://www.facebook.com/AstronomyPictureOfTheDay
[Catalan]: https://www.facebook.com/apod.cat
[Portuguese]: https://www.facebook.com/apodbrasil/

[Earth1]: https://apod.nasa.gov/apod/ap070325.html
[Jupiter1]: https://solarsystem.nasa.gov/planets/jupiter/overview/
[Jupiter's lightning]: https://www.nasa.gov/feature/jpl/shallow-lightning-and-mushballs-reveal-ammonia-to-nasas-juno-scientists
[Earth's lightning]: https://earthsky.org/earth/where-on-earth-does-lightning-flash-most
[the difference]: https://ui.adsabs.harvard.edu/abs/2019EGUGA..2111691B/abstract
[Juno spacecraft]: https://www.missionjuno.swri.edu/
[lightning events]: https://apod.nasa.gov/apod/ap970512.html
[featured image]: https://www.jpl.nasa.gov/images/junos-sru-captures-jupiter-lightning
[auroral oval]: https://apod.nasa.gov/apod/ap161206.html
[Jupiter's lightning]: https://www.space.com/38059-juno-finds-mysteries-in-jupiters-auroras.html
[aurora and lightning]: https://www.jpl.nasa.gov/images/jupiters-shallow-flashes
[Earth2]: https://en.wikipedia.org/wiki/Earth
[turbulence]: https://www.giss.nasa.gov/research/briefs/canuto_01/
[Jupiter2]: https://en.wikipedia.org/wiki/Jupiter
[its interior]: https://apod.nasa.gov/apod/ap171214.html
[sunlight]: https://i.ytimg.com/vi/zlngRTDQMAk/hqdefault.jpg
[atmospheric]: https://en.wikipedia.org/wiki/Atmosphere_of_Jupiter
[equatorial lightning-creating]: https://www.nasa.gov/feature/jpl/juno-solves-39-year-old-mystery-of-jupiter-lightning

---
title: IC 1318：Tī 氣體 kah 塗粉內底 ê 蝶仔星雲
date: 2021-03-16
publishdate: 2021-03-16T13:00:00+08:00
tags: [蝶仔星雲, 鵜鶘星雲, 天鵝座, 天津一, IC 1318, 哈伯色盤]
hero: https://apod.nasa.gov/apod/fap/image/2103/IC1318_Pham_3200.jpg
summary: Tī 鵜鶘星雲附近 ê 天鵝座內底，有蝶仔形 ê 氣體雲 kah 邊仔 ê 雞母星。這粒星叫做天津一，to̍h tī 這張影像 ê 正爿。Tī 這張高解析度影像 ê 中央，是編號做 IC 1318 ê 蝶仔星雲。
categories: [podcast]
vocals: [阿錕]
---

{{% apod %}}

- 原始文章：[IC 1318: The Butterfly Nebula in Gas and Dust](https://apod.nasa.gov/apod/ap210316.html)
- 影像來源 kah 版權：[Alan Pham](https://www.instagram.com/planetorion/)
- 台文翻譯：[An-Li Tsai](mailto:thianbun.taigi@gmail.com) ([NCU](https://www.astro.ncu.edu.tw))


{{< podcast "ckn4s6wud3l2g0823ig6lhri0" >}}

## [漢羅] IC 1318: Tī 氣體 kah 塗粉內底 ê 蝶仔星雲

Tī 鵜鶘星雲附近 ê [天鵝][swan]  座內底，有蝶仔形 ê [氣體雲][gas cloud] kah [邊仔][next to] ê 雞母星。
這粒星叫做 [天津一][Sadr]，to̍h tī 這張影像 ê 正爿。
Tī 這張高解析度影像 ê 中央，是編號做 IC 1318 ê [蝶仔星雲][Butterfly Nebula]。
這个 tī 光氣體 kah [暗塗粉][dark dust] 中央錯綜複雜 ê 圖樣，是 [星際風][interstellar winds]、輻射壓力、磁場、kah 重力之間複雜 ê 交互作用形成 ê。
Tī [這張望遠鏡影像][featured telescopic view] 會當看著 [IC 1318][IC 1318] ê 特徵發射線。
In 是離子化 ê [硫磺][sulfur] 原子、[水素][hydrogen] 原子、kah [酸素][oxygen] 原子，to̍h 是影像內底紅色、青色、kah 藍色 ê 所在。
這三色是 chit-má 上衝 ê [哈伯色盤][Hubble Palette]。
這幅圖是蝶仔星雲 ê 一部份，有 100 [光年][light years] 闊，離咱有 4000 光年遠。

## [POJ] IC it-sam-it-pa̍t: Tī khì-thé kah thô͘-hún ê Ia̍h-á seng-hûn

Tī Thê-ô͘-seng-hûn hū-kīn ê Thian-gô-chō lāi-té, ū Ia̍h-á-hêng ê khì-thé-hûn kah piⁿ-á ê Ke-bú-chhiⁿ.
Chi̍t-lia̍p chhiⁿ kiò-chò Thian-tin-it, to̍h tī chit-tiuⁿ iáⁿ-siōng ê chiàⁿ-pêng.
Tī chit-tiuⁿ ko-kái-sek-tō͘ ê tiong-ng, sī pian-hō chò IC it-sam-it-pa̍t ê Ia̍h-á-seng-hûn.
Chit-ê tī kng-khì-thé kah àm-thô͘-hún tiong-ng chhò-chong-ho̍k-cha̍p ê tô͘-iūⁿ, sī seng-chè-hong, hok-siā-ap-le̍k, chû-tiûⁿ, kah tiōng-le̍k chi-kan ê kau-hō͘-chok-iōng hêng-sêng ê.
Tī chit-tiuⁿ bōng-oán-kiàⁿ iáⁿ-siōng ē-tàng khòaⁿ-tio̍h IC it-sam-it-pa̍t ê te̍k-teng-hoat-siā-sòaⁿ.
In sī lî-chú-hòa ê liû-hông-goân-chú, chúi-sò͘-goân-chú, kah sng-sò͘-goân-chú, to̍h sī iáⁿ-siōng lāi-té âng-sek, chhiⁿ-sek, kah nâ-sek ê só͘-chāi.
Che saⁿ-sek sī chit-má siōng-chhèng ê Ha-peh sek-pôaⁿ.
Chit-pak-tô͘ sī Ia̍h-á-seng-hûn ê chi̍t-pō͘-hūn, ū chi̍t-pah kng-nî khoah, lî lán ū sì-chheng kng-nî hn̄g.

## [KIP]  IC it-sam-it-pa̍t: Tī khì-thé kah thôo-hún ê Ia̍h-á sing-hûn

Tī Thê-ôo-sing-hûn hū-kīn ê Thian-gô-tsō lāi-té, ū Ia̍h-á-hîng ê khì-thé-hûn kah pinn-á ê Ke-bú-tshinn.
Tsi̍t-lia̍p tshinn kiò-tsò Thian-tin-it, to̍h tī tsit-tiunn iánn-siōng ê tsiànn-pîng.
Tī tsit-tiunn ko-kái-sik-tōo ê tiong-ng, sī pian-hō tsò IC it-sam-it-pa̍t ê Ia̍h-á-sing-hûn.
Tsit-ê tī kng-khì-thé kah àm-thôo-hún tiong-ng tshò-tsong-ho̍k-tsa̍p ê tôo-iūnn, sī sing-tsè-hong, hok-siā-ap-li̍k, tsû-tiûnn, kah tiōng-li̍k tsi-kan ê kau-hōo-tsok-iōng hîng-sîng ê.
Tī tsit-tiunn bōng-uán-kiànn iánn-siōng ē-tàng khuànn-tio̍h IC it-sam-it-pa̍t ê ti̍k-ting-huat-siā-suànn.
In sī lî-tsú-huà ê liû-hông-guân-tsú, tsuí-sòo-guân-tsú, kah sng-sòo-guân-tsú, to̍h sī iánn-siōng lāi-té âng-sik, tshinn-sik, kah nâ-sik ê sóo-tsāi.
Tse sann-sik sī tsit-má siōng-tshìng ê Ha-peh sik-puânn.
Tsit-pak-tôo sī Ia̍h-á-sing-hûn ê tsi̍t-pōo-hūn, ū tsi̍t-pah kng-nî khuah, lî lán ū sì-tshing kng-nî hn̄g.

## [English] IC 1318: The Butterfly Nebula in Gas and Dust

In the constellation of the [swan][swan] near the nebula of the pelican lies the [gas cloud][gas cloud] of the butterfly [next to][next to] a star known as the hen. That star, given the proper name [Sadr][Sadr], is just to the right of the featured frame, but the central [Butterfly Nebula][Butterfly Nebula], designated IC 1318, is shown in high resolution. The intricate patterns in the bright gas and [dark dust][dark dust] are caused by complex interactions between [interstellar winds][interstellar winds], radiation pressures, magnetic fields, and gravity. The [featured telescopic view][featured telescopic view] captures [IC 1318][IC 1318]'s characteristic emission from ionized [sulfur][sulfur], [hydrogen][hydrogen], and [oxygen][oxygen] atoms mapped to the red, green, and blue hues of the popular [Hubble Palette][Hubble Palette]. The portion of the Butterfly Nebula pictured spans about 100 [light years][light years] and lies about 4000 light years away.

## 詞彙學習（漢羅/POJ/KIP/華文/English）

- 【蝶仔星雲】Ia̍h-á-seng-hûn/Ia̍h-á-sing-hûn/蝴蝶星雲/Butterfly Nebula
- 【鵜鶘星雲】Thê-ô͘-seng-hûn/Thê-ôo-sing-hûn/鵜鶘星雲/Pelican Nebula
- 【天鵝座】Thian-gô-chō/Thian-gô-tsō/天鵝座/the constellation of the Swan
- 【雞母星】Ke-bú-chhiⁿ/Ke-bú-tshinn/母雞星/the star hen
- 【天津一】Thian-tin-it/Thian-tin-it/天津一/Sadr
- 【星際風】seng-chè-hong/sing-tsè-hong/星際風/Butterfly Nebula
- 【輻射壓力】hok-siā-ap-le̍k/hok-siā-ap-li̍k/輻射壓/radiation pressure
- 【特徵發射線】te̍k-teng hoat-siā-sòaⁿ/ti̍k-ting huat-siā-suànn/特徵發射線/characteristic emission
- 【硫磺】liû-hông/liû-hông/硫/sulfur
- 【水素】chúi-sò͘/tsuí-sòo/氫/hydrogen
- 【酸素】sng-sò͘/sng-sòo/氧/oxygen
- 【哈伯色盤】Ha-peh sek-pôaⁿ/Ha-peh sik-puânn/哈伯色盤/Hubble Palette

{{% /apod %}}

[swan]: https://en.wikipedia.org/wiki/Cygnus_(constellation)
[gas cloud]: https://apod.tw/daily/20210211/
[next to]: https://apod.nasa.gov/apod/ap121130.html
[Sadr]: https://en.wikipedia.org/wiki/Gamma_Cygni
[Butterfly Nebula]: http://www.atlasoftheuniverse.com/nebulae/ic1318.html
[dark dust]: https://apod.nasa.gov/apod/ap201122.html
[interstellar winds]: https://www.nasa.gov/content/goddard/interstellar-wind-changed-direction-over-40-years
[featured telescopic view]: https://www.astrobin.com/utpss4/B/
[IC 1318]: https://en.wikipedia.org/wiki/Sadr_Region
[sulfur]: https://youtu.be/mddfu3TXaRw
[hydrogen]: https://en.wikipedia.org/wiki/H-alpha
[oxygen]: https://youtu.be/diP_ngebIxI
[Hubble Palette]: http://hubble.stsci.edu/gallery/behind_the_pictures/meaning_of_color/eagle.php
[light years]: https://spaceplace.nasa.gov/light-year/en/

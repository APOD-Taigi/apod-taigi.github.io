---
title: M64：邪眼星系
date: 2021-03-29
publishdate: 2021-03-29T13:00:00+08:00
tags: [M64, 邪眼星系, 睏美人星系, 哈伯太空望遠, 烏猩猩, 星系合併, 捲螺仔星系]
hero: https://apod.nasa.gov/apod/fap/image/2103/M64_Hubble_960.jpg
summary: 有啥人知影是啥物款 ê 邪惡藏 tī 星系眼中央？哈伯知影！抑是捲螺仔星系 M64 知影！In 會 kā 咱鬥揣。M64，又閣叫做 邪眼 抑是睏美人星系。
---

{{% apod %}}

- 原始文章：[M64: The Evil Eye Galaxy](https://apod.nasa.gov/apod/ap210329.html)
- 影像提供：[ESA][ESA]/[Hubble][Hubble] & [NASA][NASA] & the [PHANGS-HST Team][PHANGS-HST Team]；感謝：[Judy Schmidt][Judy Schmidt]
- 台文翻譯：[An-Li Tsai][An-Li Tsai] ([NCU][NCU])


## [漢羅] M64：邪眼星系

有啥人知影是啥物款 ê [邪惡藏 tī][evil lurks] 星系眼中央？
哈伯知影！[捲螺仔星系][spiral galaxy] M64 嘛知影！In 會 kā 咱鬥揣。
[Messier 64][Messier 64]，又閣叫做邪眼星系抑是睏美人星系。
伊中央彼粒目睭，看起來有淡薄仔邪氣。
這是因為 tī 星系中央，伊 ê [恆星][stars rotate] kah 星際氣體攏踅仝一个方向，毋閣 tī 星系外沿煞 kah 內底踅倒反。
[這張][Captured here] 足詳細 ê 影像，是用踅地球 leh 行 ê [哈伯太空望遠鏡][Hubble Space Telescope] 翕 ê。
看會著 tī [M64][M64-1] 中心倚咱這爿，去予足濟塗粉雲 kā 閘著。
面頂有 kah [恆星形成][star formation] 敆做伙 ê 紅光水素氣體，敢若有祕密 tī 內底 ê 款。
[M64][M64-2] 離咱有 1700 萬 [光年][light years] 遠。
To̍h 是講，咱 chit-má 看著 ê 光，是 [人類][human] kah [烏猩猩][chimpanzees] ê [共同祖先][last common ancestor] 猶閣 tī 地球四界賴賴趖 ê 時代發出 ê 光。
這粒塗粉滿滿是 ê 星系眼 kah 伊 [奇怪 ê 轉踅方向][bizarre rotation]，可能是 tī 十億年進前，[兩粒無仝 ê 星系合併][merger of two different galaxies] ê 結果。


## [POJ] M-la̍k-cha̍p-sì: Siâ-gán seng-hē

Ū siáⁿ-lâng chai-iáⁿ sī siáⁿ-mih-khoán ê siâ-ok chhàng tī seng-hē-gán tiong-ng?
Ha-peh chai-iáⁿ! Kńg-lê-á seng-hē M-la̍k-cha̍p-sì mā chai-iáⁿ! In ē kā lán kóng.
Messier 64, iū-koh kiò-chò Siâ-gán seng-hē ia̍h-sī Khùn-bí-jîn seng-hē.
I tiong-ng hit-lia̍p ba̍k-chiu, khòaⁿ-khí-lâi ū tām-po̍h-á siâ-khì.
Che sī in-ūi tī seng-hē tiong-ng, i ê hêng-chhiⁿ kah seng-chè-khì-thé lóng se̍h kâng chi̍t-ê hong-hiòng, m̄-koh tī seng-hē gōa-iân soah kah lāi-té se̍h tò-péng.
Chit-tiuⁿ chiok siông-sè ê iáⁿ-siōng, sī iōng se̍h Tē-kiû leh kiâⁿ ê Ha-peh thài-khong-bōng-oán-kiàⁿ hip--ê.
Khòaⁿ-ē-tio̍h tī M-la̍k-cha̍p-sì tiong-sim óa lán chit-pêng, khì hō͘ chiok-chōe thô͘-hún-hûn kā chah-tio̍h.
Bīn-téng ū kah hêng-chhiⁿ hêng-sêng kap chòe-hóe ê âng-kng chúi-sò͘ khì-thé, ká-ná ū pì-bi̍t tī lāi-té ê khoán.
M-la̍k-cha̍p-sì lî lán ū chi̍t-chheng-chhit-pah bān kng-nî hn̄g.
To̍h sī kóng, lán chit-má khòaⁿ-tio̍h ê kng, sī jîn-lūi kah o͘-seng-seng ê kiōng-tông chó͘-sian iáu-koh tī Tē-kiû sì-kè lōa-lōa-sô ê sî-tāi hoat--chhut ê kng.
Chi̍t-lia̍p thô͘-hún móa-móa-sī ê seng-hē-gán kah i kî-koài ê tńg-se̍h hong-hiòng, khó-lêng sī tī cha̍p-ek nî chìn-chêng, nn̄g-lia̍p bô-kâng ê seng-hē ha̍p-pèng ê kiat-kó.

## [KIP] M-la̍k-tsa̍p-sì: Siâ-gán sing-hē

Ū siánn-lâng tsai-iánn sī siánn-mih-khuán ê siâ-ok tshàng tī sing-hē-gán tiong-ng?
Ha-peh tsai-iánn! Kńg-lê-á sing-hē M-la̍k-tsa̍p-sì mā tsai-iánn! In ē kā lán kóng.
Messier 64, īu-koh kiò-tsò Siâ-gán sing-hē ia̍h-sī Khùn-bí-jîn sing-hē.
I tiong-ng hit-lia̍p ba̍k-tsiu, khuànn-khí-lâi ū tām-po̍h-á siâ-khì.
Tse sī in-uī tī sing-hē tiong-ng, i ê hîng-tshinn kah sing-tsè-khì-thé lóng se̍h kâng tsi̍t-ê hong-hiòng, m̄-koh tī sing-hē guā-iân suah kah lāi-té se̍h tò-píng.
Tsit-tiunn tsiok siông-sè ê iánn-siōng, sī iōng se̍h Tē-kîu leh kiânn ê Ha-peh thài-khong-bōng-uán-kiànn hip--ê.
Khuànn-ē-tio̍h tī M-la̍k-tsa̍p-sì tiong-sim uá lán tsit-pîng, khì hōo tsiok-tsuē thôo-hún-hûn kā tsah-tio̍h.
Bīn-tíng ū kah hîng-tshinn hîng-sîng kap tsuè-hué ê âng-kng tsuí-sòo khì-thé, ká-ná ū pì-bi̍t tī lāi-té ê khuán.
M-la̍k-tsa̍p-sì lî lán ū tsi̍t-tshing-tshit-pah bān kng-nî hn̄g.
To̍h sī kóng, lán tsit-má khuànn-tio̍h ê kng, sī jîn-luī kah oo-sing-sing ê kiōng-tông tsóo-sian iáu-koh tī Tē-kîu sì-kè luā-luā-sô ê sî-tāi huat--tshut ê kng.
Tsi̍t-lia̍p thôo-hún muá-muá-sī ê sing-hē-gán kah i kî-kuài ê tńg-se̍h hong-hiòng, khó-lîng sī tī tsa̍p-ik nî tsìn-tsîng, nn̄g-lia̍p bô-kâng ê sing-hē ha̍p-pìng ê kiat-kó.




## [English] M64: The Evil Eye Galaxy

Who knows what [evil lurks][evil lurks] in the eyes of galaxies? The Hubble knows -- or in the case of [spiral galaxy][spiral galaxy] M64 -- is helping to find out. [Messier 64][Messier 64], also known as the Evil Eye or Sleeping Beauty Galaxy, may seem to have evil in its eye because all of its [stars rotate][stars rotate] in the same direction as the interstellar gas in the galaxy's central region, but in the opposite direction in the outer regions. [Captured here][Captured here] in great detail by the Earth-orbiting [Hubble Space Telescope][Hubble Space Telescope], enormous dust clouds obscure the near-side of [M64][M64-1]'s central region, which are laced with the telltale reddish glow of hydrogen associated with [star formation][star formation]. [M64][M64-2] lies about 17 million [light years][light years] away, meaning that the light we see from it today left when the [last common ancestor][last common ancestor] between [human][human]s and [chimpanzees][chimpanzees] roamed the Earth. The dusty eye and [bizarre rotation][bizarre rotation] are likely the result of a billion-year-old [merger of two different galaxies][merger of two different galaxies].


## 詞彙學習（台語漢字/POJ/KIP/華語漢字/English）

- 【邪眼星系】Siâ-gán seng-hē/Siâ-gán seng-hē/邪眼星系/the Evil Eye Galaxy
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【哈伯太空望遠鏡】Ha-peh thài-khong-bōng-oán-kiàⁿ/Ha-peh thài-khong-bōng-uán-kiànn/哈伯太空望遠/Hubble Space Telescope
- 【星系眼】seng-hē-gán/sing-hē-gán/星系眼/galactic eye
- 【恆星形成區】hêng-chhiⁿ hêng-sêng-khu/hîng-tshinn hîng-sîng-khu/恆星形成區/star formation region
- 【水素】chúi-sò͘/tsuí-sòo/氫/hydrogen


{{% /apod %}}
[An-Li Tsai]: mailto:thianbu.taigi@gmail.com
[NCU]: https://www.astro.ncu.edu.tw

[ESA]: https://www.esa.int/
[Hubble]: https://www.spacetelescope.org/
[NASA]: https://www.nasa.gov/
[PHANGS-HST Team]: https://phangs.stsci.edu/#team
[Judy Schmidt]: https://www.flickr.com/photos/geckzilla/

[evil lurks]: https://en.wikiquote.org/wiki/The_Shadow
[spiral galaxy]: https://en.wikipedia.org/wiki/Spiral_galaxy
[Messier 64]: https://en.wikipedia.org/wiki/Black_Eye_Galaxy
[stars rotate]: https://youtu.be/h9za1CP9ImA?t=24
[Captured here]: https://esahubble.org/images/potw2108a/
[Hubble Space Telescope]: https://history.nasa.gov/hubble/
[M64-1]: https://ui.adsabs.harvard.edu/abs/2020ApJ...897..106K/abstract
[star formation]: https://science.nasa.gov/astrophysics/focus-areas/how-do-stars-form-and-evolve
[M64-2]: http://www.messier.seds.org/m/m064.html
[light years]: https://spaceplace.nasa.gov/light-year/en/
[last common ancestor]: https://en.wikipedia.org/wiki/Timeline_of_human_evolution
[human]: https://apod.nasa.gov/apod/fap/ap190818.html
[chimpanzees]: https://i.ytimg.com/vi/9VMayf-6zE4/hqdefault.jpg
[bizarre rotation]: https://youtu.be/Gh5lBr08WJw
[merger of two different galaxies]: https://apod.nasa.gov/apod/fap/ap120604.html

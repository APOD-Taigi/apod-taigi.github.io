---
title: 探索蝶鬚星系
date: 2021-03-27
publishdate: 2021-03-27T13:00:00+08:00
tags: [蝶鬚星系, 烏鴉座, NGC 4038, NGC 4039, 潮汐力, 恆星形成區]
hero: https://apod.nasa.gov/apod/fap/image/2103/C60-61_PS2_CROP_FULL1024.jpg
summary: Tī 南天 ê 烏鴉座方向，6 千萬光年遠 ê 所在，有兩个大星系當 leh 相碰。這兩个星系去予人編做 NGC 4038 kah NGC 4039。內底 ê 恆星，to̍h 算是 tī 這个已經進行幾若億年 ê 相碰災難現場，嘛真罕得拄著。
---

{{% apod %}}

- 原始文章：[Exploring the Antennae](https://apod.nasa.gov/apod/ap210327.html)
- 影像提供 kah [版權][copyright]：[Bernard Miller][Bernard Miller]
- 台文翻譯：[An-Li Tsai][An-Li Tsai] ([NCU][NCU])


## [漢羅] 探索蝶鬚星系

Tī 南天 ê [烏鴉座][constellation Corvus] 方向 6 千萬光年遠 ê 所在，有兩个足大 ê 星系當 leh 相碰。
這兩个星系去予人編做 [NGC 4038 kah NGC 4039][NGC 4038 and NGC 4039]。
To̍h 算是 tī 這个已經相碰幾若億年 ê 災難現場，內底 ê 恆星嘛真罕得拄著。
毋閣，星系內底大量 ê [分子氣體雲 kah 塗粉雲][clouds of molecular gas and dust] 定定會 tī [宇宙殘骸][cosmic wreckage] ê 中央附近驅動 [激烈 ê 恆星形成][furious episodes of star formationi]。
這个予人感覺意外 ê 美麗景色有超過 50 萬光年闊。
看會著內底有一寡新 ê 星團 kah 一寡物質，ùi 這幅圖中央 ê 事故現場，去予 [重力潮汐力][gravitational tidal] 擲到足遠 ê 所在。
這張 [遮爾清楚 ê 影像是 ùi 地面望遠鏡翕 ê][remarkably sharp ground-based image]。
內底有狹頻資料，會當 tī 中央 ê [恆星形成區][star-forming regions] 看著 ùi 原子氣體發出 ê 特徵紅光。
這規个外形拖出一个弓形結構，所以這對星系才會號做蝶鬚星系。

## [POJ] Thàm-soh Ia̍h-chhiu seng-hē

Tī lâm-thian ê O͘-a-chō hong-hiòng la̍k-chheng kng-nî hn̄g ê só͘-chāi, ū nn̄g-ê chiok tōa ê seng-hē tng-leh sio-pōng.
Chit nn̄g-ê seng-hē khì hō͘-lâng pian-chò NGC sù-khòng-sam-pat kah NGC sù-khòng-sam-kiú.
To̍h sǹg-sī tī chit-ê í-keng sio-pōng kúi-ā-ek nî ê chai-lān hiān-tiûⁿ, lāi-té ê hêng-chhiⁿ mā chin hán-tek tú-tio̍h.
M̄-koh, seng-hē lāi-té tōa-liōng ê hun-chú khì-thé-hûn kah thô͘-hún-hûn tiān-tiān ē tī ú-tiū chân-hâi ê tiong-ng hū-kīn khu-tōng kek-lia̍t ê hêng-chhiⁿ hêng-sêng.
Chit-ê hō͘-lâng kám-kak ì-gōa ê bí-lē kéng-sek ū chhiau-kòe gō͘-cha̍p bān kng-nî khoah.
Khòaⁿ-ē-tio̍h lāi-té ū chi̍t-kóa sin-ê seng-thoân kah chi̍t-kóa bu̍t-chit, ùi chit-pak-tô͘ tiong-ng ê sū-kò͘ hiān-tiûⁿ, khì hō͘ tiōng-le̍k tiâu-sek-le̍k tán--kàu chiok hn̄g ê só͘-chāi.
Chit-tiuⁿ hiah-nī chheng-chhó͘ ê iáⁿ-siōng sī ùi tē-bīn-bōng-oán-kiàⁿ hip--ê.
lāi-té ū e̍h-pîn chu-liāu, ē-tàng tī tiong-ng ê hêng-chhiⁿ-hêng-sêng-khu khòaⁿ-tio̍h ùi goân-chú-khì-thé hoat--chhut ê te̍k-tin âng-kng.
Chit kui-ê gōa-hêng thoa-chhut chi̍t-ê kiong-hêng kiat-kò͘, só͘-í chit-tùi seng-hē chiah-ē hō chò Ia̍h-chhiu seng-hē.


## [KIP] Thàm-soh Ia̍h-tshiu sing-hē

Tī lâm-thian ê OO-a-tsō hong-hiòng la̍k-tshing kng-nî hn̄g ê sóo-tsāi, ū nn̄g-ê tsiok tuā ê sing-hē tng-leh sio-pōng.
Tsit nn̄g-ê sing-hē khì hōo-lâng pian-tsò NGC sù-khòng-sam-pat kah NGC sù-khòng-sam-kíu.
To̍h sǹg-sī tī tsit-ê í-king sio-pōng kuí-ā-ik nî ê tsai-lān hiān-tîunn, lāi-té ê hîng-tshinn mā tsin hán-tik tú-tio̍h.
M̄-koh, sing-hē lāi-té tuā-liōng ê hun-tsú khì-thé-hûn kah thôo-hún-hûn tiān-tiān ē tī ú-tīu tsân-hâi ê tiong-ng hū-kīn khu-tōng kik-lia̍t ê hîng-tshinn hîng-sîng.
Tsit-ê hōo-lâng kám-kak ì-guā ê bí-lē kíng-sik ū tshiau-kuè gōo-tsa̍p bān kng-nî khuah.
Khuànn-ē-tio̍h lāi-té ū tsi̍t-kuá sin-ê sing-thuân kah tsi̍t-kuá bu̍t-tsit, uì tsit-pak-tôo tiong-ng ê sū-kòo hiān-tîunn, khì hōo tiōng-li̍k tiâu-sik-li̍k tán--kàu tsiok hn̄g ê sóo-tsāi.
Tsit-tiunn hiah-nī tshing-tshóo ê iánn-siōng sī uì tē-bīn-bōng-uán-kiànn hip--ê.
lāi-té ū e̍h-pîn tsu-liāu, ē-tàng tī tiong-ng ê hîng-tshinn-hîng-sîng-khu khuànn-tio̍h uì guân-tsú-khì-thé huat--tshut ê ti̍k-tin âng-kng.
Tsit kui-ê guā-hîng thua-tshut tsi̍t-ê kiong-hîng kiat-kòo, sóo-í tsit-tuì sing-hē tsiah-ē hō tsò Ia̍h-tshiu sing-hē.


## [English] Exploring the Antennae

Some 60 million light-years away in the southerly [constellation Corvus][constellation Corvus], two large galaxies are colliding. Stars in the two galaxies, cataloged as [NGC 4038 and NGC 4039][NGC 4038 and NGC 4039], very rarely collide in the course of the ponderous cataclysm that lasts for hundreds of millions of years. But the galaxies' large [clouds of molecular gas and dust][clouds of molecular gas and dust] often do, triggering [furious episodes of star formationi][furious episodes of star formationi] near the center of the [cosmic wreckage][cosmic wreckage]. Spanning over 500 thousand light-years, this stunning view also reveals new star clusters and matter flung far from the scene of the accident by [gravitational tidal][gravitational tidal] forces. The [remarkably sharp ground-based image][remarkably sharp ground-based image] includes narrowband data that highlights the characteristic red glow of atomic hydrogen gas in [star-forming regions][star-forming regions]. The suggestive overall visual appearance of the extended arcing structures gives the galaxy pair its popular name - The Antennae.

## 詞彙學習（台語漢字/POJ/KIP/華語漢字/English）

- 【蝶鬚星系】Ia̍h-chhiu seng-hē/Ia̍h-tshiu sing-hē/觸鬚星系/Antennae galaxies
- 【烏鴉座】O͘-a-chō/Oo-a-tsō/烏鴉座/constellation Corvus
- 【雙生仔座】siang-siⁿ-á-chō/siang-sinn-á-tsō/雙子座/the constellation Gemini
- 【星團】seng-thoân/sing-thuân/星團/star cluster
- 【重力潮汐力】tiōng-le̍k tiâu-sek-le̍k/tiōng-li̍k tiâu-sik-li̍k/重力潮汐力/gravitational tidal force
- 【地面望遠鏡】tē-bīn-bōng-oán-kiàⁿ/tē-bīn bōng-uán-kiànn/地面望遠鏡/ground-base telescope
- 【狹頻】e̍h-pîn/e̍h-pîn/窄頻/narrowband
- 【特徵發射線】te̍k-tin-hoat-siā-sòaⁿ/ti̍k-tin-huat-siā-suànn/特徵發射線/characteristic emission line
- 【弓形結構】kiong-hêng kiat-kò͘/kiong-hîng kiat-kòo/弓形結構/arcing structures



{{% /apod %}}
[An-Li Tsai]: mailto:thianbu.taigi@gmail.com
[NCU]: https://www.astro.ncu.edu.tw
[Copyright]: https://apod.nasa.gov/apod/fap/lib/about_apod.html#srapply
[Bernard Miller]: http://azstarman.net/CDK/index.html

[constellation Corvus]: http://hawastsoc.org/deepsky/crv/index.html
[NGC 4038 and NGC 4039]: http://spider.seds.org/spider/Misc/n4038-9.html
[clouds of molecular gas and dust]: https://arxiv.org/abs/1909.05240
[furious episodes of star formationi]: https://hubblesite.org/contents/media/images/2006/46/1995-Image.html
[cosmic wreckage]: https://apod.nasa.gov/apod/fap/ap120604.html
[gravitational tidal]: https://astronomy.swin.edu.au/cosmos/t/Tidal+Tails
[remarkably sharp ground-based image]: http://azstarman.net/CDK/NGC4038.htm
[star-forming regions]: https://apod.nasa.gov/apod/fap/ap210129.html

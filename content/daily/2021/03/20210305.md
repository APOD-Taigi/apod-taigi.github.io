---
title: 有淡薄仔親像火星
date: 2021-03-05
publishdate: 2021-03-05T13:00:00+08:00
tags: [火星, 銀河, 獵戶座, 北半球, 南半球, 麥哲倫星雲]
hero: https://apod.nasa.gov/apod/fap/image/2103/Barsa-LikealittleMars.jpg
summary: 這个行星 ê 表面有淡薄仔親像火星。毋過伊真正是地球啦！這个數位拼接細粒行星計畫 ê 360 度拼接圖，是 tī 智利 San Pedro ê Atacama 沙漠翕--ê。
categories: [podcast]
vocals: [阿錕]
---

{{% apod %}}

- 原始文章：[A Little Like Mars](https://apod.nasa.gov/apod/ap210305.html)
- 影像提供 kah [版權][copyright]：[Robert Barsa][Robert Barsa]
- 台文翻譯：[An-Li Tsai](mailto:thianbun.taigi@gmail.com) ([NCU](https://www.astro.ncu.edu.tw))
- **請開淡薄仔時間寫這个美學 kah 天文學 ê 問卷：** [Kā 資訊聲音化][Sonification]（英語）

{{< podcast "ckmteelojq9pr0850lwj5u7e5" >}}

## [漢羅] 有淡薄仔親像火星

這个行星 ê [表面][The surface] 有淡薄仔親像 [火星][like Mars]。
[毋過][though] 伊真正是地球啦！
這个數位拼接細粒行星計畫 ê 360 度拼接圖，是 tī 智利 San Pedro ê [Atacama][Atacama] 沙漠翕--ê。
Tī 地平線面頂，圓厝頂內底 ê 望遠鏡，to̍h 利用這个所在有名 ê 烏暗閣清楚 ê 夜空咧翕。
這是 tī 12 月初翕--ê。
華麗 ê [銀河][Milky Way t] 弧 to̍h 180 度 迒 tī 這个細粒行星 ê 地平線面頂。
天頂閣有明顯 ê 獵戶座。
Tùi 北半球 ê 觀星者來講，有一个熟似 ê 星座 [倒頭栽][upside down]，伊 to̍h 是獵戶座。
伊 tī 12 月 ê 時陣，會 kah 南半球 ê 大小麥哲倫星雲相對面。
毋過這个紅色行星，其實是 tī [這个細粒行星 ê 个夜空][this little planet sky] 內底，上光 ê 黃色燈塔。

## [POJ] Ū tām-po̍h-á chhin-chhiūⁿ Hóe-chhiⁿ

Chi̍t-ê kiâⁿ-chhiⁿ ê piáu-bīn ū tām-po̍h-á chhin-chhiūⁿ Hóe-chhiⁿ.
M̄-koh i chin-chiàⁿ sī Tē-kiû lah!
Chit-ê só͘-ūi pheng-chiap sè-lia̍p kiâⁿ-chhiⁿ kè-ōe ê saⁿ-pah-la̍k-cha̍p tō͘ pheng-chiap-tô͘, sī tī Tì-lī San Pedro ê Atacama soa-bo̍k hip--ê.
Tī tē-pêng-sòaⁿ bīn-téng, îⁿ-chhù-téng lāi-té ê bōng-oán-kiàⁿ, to̍h lī-iōng chit-ê só͘-chāi ū-miâ ê o͘-àm koh chheng-chhó͘ ê iā-khong leh hip.
Che-sī tī cha̍p-jī goe̍h-chhoe hip--ê.
Hôa-lē ê Gîn-hô-hô͘ to̍h chi̍t-pah-la̍k-cha̍p tō͘ hāⁿ tī chit-ê sè-lia̍p kiâⁿ-chhiⁿ ê tē-pêng-sòaⁿ bīn-téng.
Thiⁿ-téng koh-ū bêng-hián ê La̍h-hō͘-chō.
Tùi pak-pòaⁿ-kiû ê koan-seng-chiá lâi-kóng, ū chit-ê se̍k-sāi ê seng-chō tò-thâu-chai, i to̍h sī La̍h-hō͘-chō.
I tī cha̍p-jī goe̍h ê sî-chūn, ē kah lâm-pòaⁿ-kiû ê Tōa Sió Be̍h-thiat-lûn seng-hûn sio-tùi-bīn.
M̄-koh chit-ê âng-sek kiâⁿ-chhiⁿ, kî-si̍t sī tī chit-ê sè-lia̍p kiâⁿ-chhiⁿ ê iā-khong lāi-té, siōng-kng ê n̂g-sek teng-thah.

## [KIP] Ū tām-po̍h-á tshin-tshiūnn Hué-tshinn

Tsi̍t-ê kiânn-tshinn ê piáu-bīn ū tām-po̍h-á tshin-tshiūnn Hué-tshinn.
M̄-koh i tsin-tsiànn sī Tē-kiû lah!
Tsit-ê sóo-uī phing-tsiap sè-lia̍p kiânn-tshinn kè-uē ê sann-pah-la̍k-tsa̍p tōo phing-tsiap-tôo, sī tī Tì-lī San Pedro ê Atacama sua-bo̍k hip--ê.
Tī tē-pîng-suànn bīn-tíng, înn-tshù-tíng lāi-té ê bōng-uán-kiànn, to̍h lī-iōng tsit-ê sóo-tsāi ū-miâ ê oo-àm koh tshing-tshóo ê iā-khong leh hip.
Tse-sī tī tsa̍p-jī gue̍h-tshue hip--ê.
Huâ-lē ê Gîn-hô-hôo to̍h tsi̍t-pah-la̍k-tsa̍p tōo hānn tī tsit-ê sè-lia̍p kiânn-tshinn ê tē-pîng-suànn bīn-tíng.
Thinn-tíng koh-ū bîng-hián ê La̍h-hōo-tsō.
Tuì pak-puànn-kiû ê kuan-sing-tsiá lâi-kóng, ū tsit-ê si̍k-sāi ê sing-tsō tò-thâu-tsai, i to̍h sī La̍h-hōo-tsō.
I tī tsa̍p-jī gue̍h ê sî-tsūn, ē kah lâm-puànn-kiû ê Tuā Sió Be̍h-thiat-lûn sing-hûn sio-tuì-bīn.
M̄-koh tsit-ê âng-sik kiânn-tshinn, kî-si̍t sī tī tsit-ê sè-lia̍p kiânn-tshinn ê iā-khong lāi-té, siōng-kng ê n̂g-sik ting-thah.

## [English] A Little Like Mars

[The surface][The surface] of this planet looks a little [like Mars][like Mars]. It's really planet Earth [though][though]. In a digitally stitched little planet projection, the 360 degree mosaic was captured near San Pedro in the Chilean [Atacama][Atacama] desert. Telescopes in domes on the horizon are taking advantage of the region's famously dark, clear nights. Taken in early December, a magnificent [Milky Way][Milky Way e] arcs above the horizon for almost 180 degrees around the little planet with Orion prominent in the southern sky. A familiar constellation [upside down][upside down] for northern hemisphere skygazers, Orion shares that southern December night almost opposite the Large and Small Magellanic clouds. But the Red Planet itself is the brightest yellowish celestial beacon in [this little planet sky][this little planet sky].

## 詞彙學習（台語漢字/POJ/KIP/華語漢字/English）

- 【火星】Hóe-chhiⁿ/Hué-tshinn/火星/Mars
- 【智利】Tì-lī/Tì-lī/智利/Chile
- 【沙漠】soa-bo̍k/soa-bo̍k/沙漠/desert
- 【圓厝頂】îⁿ-chhù-téng/înn-tshù-tíng/圓頂/dome
- 【望遠鏡】bōng-oán-kiàⁿ/bōng-uán-kiànn/望遠鏡/telescope
- 【銀河弧】Gîn-hô-hô͘/Gîn-hô-hôo/銀河弧/Milky Way arc
- 【地平線】tē-pêng-sòaⁿ/tē-pîng-suànn/地平線/horizon
- 【獵戶座】La̍h-hō͘-chō/La̍h-hōo-tsō/獵戶座/Orion
- 【北半球】pak-pòaⁿ-kiû/pak-puànn-kiû/北半球/north hemisphere
- 【南半球】lâm-pòaⁿ-kiû/lâm-puànn-kiû/南半球/south hemisphere
- 【大小麥哲倫星雲】Tōa Sió Be̍h-thiat-lûn seng-hûn/Tuā Sió Be̍h-thiat-lûn sing-hûn/大小麥哲倫星雲/the Large and Small Magellanic clouds

{{% /apod %}}
[copyright]: https://apod.nasa.gov/apod/fap/lib/about_apod.html#srapply
[Robert Barsa]: https://www.youtube.com/channel/UCIHoxEW5KCrauukwBYFM5-A/
[Sonification]: https://www.surveymonkey.com/r/chandrasonify
[The surface]: https://www.nasa.gov/perseverance
[like Mars]: https://apod.nasa.gov/apod/ap150822.html
[though]: https://apod.nasa.gov/apod/ap131024.html
[Atacama]: https://apod.nasa.gov/apod/ap190914.html
[Milky Way e]: https://apod.nasa.gov/apod/ap210122.html
[Milky Way t]: https://apod.tw/daily/20210122/
[upside down]: (https://apod.nasa.gov/apod/ap100115.html
[this little planet sky]: https://apod.nasa.gov/apod/fap/image/2103/Barsa-LikealittleMars1024-annotated.jpg

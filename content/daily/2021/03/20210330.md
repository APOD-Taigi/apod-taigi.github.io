---
title: Andes 山脈面頂 ê 紅色精靈爍爁
date: 2021-03-30
publishdate: 2021-03-30T13:00:00+08:00
tags: [太空衫衛星一號, SuitSat-1, 太空衫, 國際太空站, 電波發射機, 露西亞]
hero: https://apod.nasa.gov/apod/fap/image/2103/sprites_beletsky_960.jpg
summary: Tī 天頂 ê 紅色雲絲是啥物？In 是真罕得看著 ê 一款爍爁。是差不多 30 年前才確認 ê，to̍h 號做紅色精靈。

---

{{% apod %}}

- 原始文章：[Red Sprite Lightning over the Andes](https://apod.nasa.gov/apod/ap210330.html)
- 影像提供 kah 版權：[Yuri Beletsky][Yuri Beletsky] ([Carnegie][Carnegie] [Las Campanas Observatory][Las Campanas Observatory], [TWAN][TWAN])
- 台文翻譯：[An-Li Tsai][An-Li Tsai] ([NCU][NCU])
- APOD 嘛有 Instagram：[English][English], [Indonesian][Indonesian], [Persian][Persian], kah [Portuguese][Portuguese]

## [漢羅] Andes 山脈面頂 ê 紅色精靈爍爁

Tī 天頂 ê 紅色雲絲是啥物？
In 是真罕得看著 ê 一款爍爁。
是差不多 30 年前才確認 ê，to̍h 號做 [紅色精靈][red sprites1]。
最近 ê 研究發現，綴 tī 足強 ê [雲對地正電爍爁][cloud-to-ground lightning] ê 雷擊後壁，可能會有 [紅色精靈][red sprites2] ùi 100 公尺大 ê [離子空氣][ionized air] 球生出來。
In ùi 80 公里懸 ê 所在，用 10 葩 [光速][speed of light] ê 速度，ùi 天頂瀉落來。
[Liâm-mi][quickly followed] 一陣離子氣體球 to̍h 衝去天頂。
[這張影像][featured image] 是 [智利][Chile] ê [Las Campanas 天文台][Las Campanas observatory] tī 今年 ê 年頭，tùi [阿根廷][Argentina] ê [Andes 山脈][Andes Mountains] ê 天頂翕--ê。
[紅色精靈][Red sprites] 出現 ê 時間，是 [比一秒鐘閣較短][fraction of a second to occur]。
In 會當 tī [足強 ê 暴雷][powerful thunderstorm] ê 邊仔看著。


## [POJ] Andes soaⁿ-me̍h bīn-téng ê Âng-sek-cheng-lêng sih-nah

Tī thiⁿ-téng ê Âng-sek hûn-si sī siáⁿ-mih?
In sī chin hán-tek-khòaⁿ--tio̍h ê chi̍t-khoán sih-nah.
Sī chha-put-to saⁿ-cha̍p nî-chêng chiah khak-jīn ê, to̍h hō-chò Âng-sek-cheng-lêng.
Chòe-kīn ê gián-kiù hoat-hiān, tòe tī chiok-kiông ê hûn-tùi-tē chiàⁿ-tiān sih-nah ê lûi-kek āu-piah, khó-lêng ē ū Âng-sek-cheng-lêng ùi chi̍t-pah kong-chhioh tōa ê lî-chú-khong-khì-kiû seⁿ--chhut-lâi.
In ùi peh-cha̍p kong-lí koân ê só͘-chāi, iōng cha̍p-pha kng-sok ê sok-tō͘, ùi thiⁿ-téng sià--lo̍h-lâi.
Liâm-mi chi̍t-tīn lî-chú-khì-thé-kiú to̍h chhèng-khì thiⁿ-téng.
Chit-tiuⁿ iáⁿ-siōng sī Tì-lī ê Las Campanas Thian-bûn-tâi tī kin-nî ê nî-thâu, tùi A-kun-têng ê Andes Soaⁿ-me̍h ê thiⁿ-téng hip--ê.
Âng-sek-cheng-lêng chhut-hiān ê sî-kan, sī pí chi̍t-bió-cheng koh-khah té.
In ē-tàng tī chiok-kiông ê pok-lûi ê piⁿ-á khòaⁿ-tio̍h.


## [KIP] Andes suann-me̍h bīn-tíng ê Âng-sik-tsing-lîng sih-nah

Tī thinn-tíng ê Âng-sik hûn-si sī siánn-mih?
In sī tsin hán-tik-khuànn--tio̍h ê tsi̍t-khuán sih-nah.
Sī tsha-put-to sann-tsa̍p nî-tsîng tsiah khak-jīn ê, to̍h hō-tsò Âng-sik-tsing-lîng.
Tsuè-kīn ê gián-kìu huat-hiān, tuè tī tsiok-kiông ê hûn-tuì-tē tsiànn-tiān sih-nah ê luî-kik āu-piah, khó-lîng ē ū Âng-sik-tsing-lîng uì tsi̍t-pah kong-tshioh tuā ê lî-tsú-khong-khì-kîu senn--tshut-lâi.
In uì peh-tsa̍p kong-lí kuân ê sóo-tsāi, iōng tsa̍p-pha kng-sok ê sok-tōo, uì thinn-tíng sià--lo̍h-lâi.
Liâm-mi tsi̍t-tīn lî-tsú-khì-thé-kíu to̍h tshìng-khì thinn-tíng.
Tsit-tiunn iánn-siōng sī Tì-lī ê Las Campanas Thian-bûn-tâi tī kin-nî ê nî-thâu, tuì A-kun-tîng ê Andes Suann-me̍h ê thinn-tíng hip--ê.
Âng-sik-tsing-lîng tshut-hiān ê sî-kan, sī pí tsi̍t-bió-tsing koh-khah té.
In ē-tàng tī tsiok-kiông ê pok-luî ê pinn-á khuànn-tio̍h.



## [English] Red Sprite Lightning over the Andes

What are those red filaments in the sky? They are a rarely seen form of lightning confirmed only about 30 years ago: [red sprites][red sprites1]. Recent research has shown that following a powerful positive [cloud-to-ground lightning][cloud-to-ground lightning] strike, [red sprites][red sprites2] may start as 100-meter balls of [ionized air][ionized air] that shoot down from about 80-km high at 10 percent the [speed of light][speed of light]. They are [quickly followed][quickly followed] by a group of upward streaking ionized balls. The [featured image][featured image] was taken earlier this year from [Las Campanas observatory][Las Campanas observatory] in [Chile][Chile] over the [Andes Mountains][Andes Mountains] in [Argentina][Argentina]. [Red sprites][Red sprites] take only a [fraction of a second to occur][fraction of a second to occur] and are best seen when [powerful thunderstorm][powerful thunderstorm]s are visible from the side.

## 詞彙學習（台語漢字/POJ/KIP/華語漢字/English）

- 【紅色精靈】Âng-sek-cheng-lêng/Âng-sik-tsing-lîng/紅色精靈/Red Spirite
- 【正電爍爁】chiàⁿ-tiān sih-nah/tsiànn-tiān sih-nah/正電閃電/positive lightning
- 【離子氣體球】lî-chú-khì-thé-kiú/lî-tsú-khì-thé-kiú/離子氣體球/ionized ball
- 【暴雷】pok-lûi/pok-lûi/暴雷/thunderstorm
- 【10 葩】cha̍p-pha/tsa̍p-pha/百分之 10/10%



{{% /apod %}}
[An-Li Tsai]: mailto:thianbu.taigi@gmail.com
[NCU]: https://www.astro.ncu.edu.tw

[Yuri Beletsky]: https://www.instagram.com/yuribeletsky/
[Carnegie]: http://carnegiescience.edu/
[Las Campanas Observatory]: http://www.lco.cl/
[TWAN]: https://twanight.org/about/

[English]: https://www.instagram.com/astronomypicturesdaily/
[Indonesian]: https://www.instagram.com/apod.id/
[Persian]: https://www.instagram.com/avastarapod/
[Portuguese]: https://www.instagram.com/apodbrasil/

[red sprites1]: https://en.wikipedia.org/wiki/Red_sprite
[cloud-to-ground lightning]: https://apod.nasa.gov/apod/fap/ap120723.html
[red sprites2]: https://apod.nasa.gov/apod/fap/ap120829.html
[ionized air]: https://en.wikipedia.org/wiki/Ionized-air_glow
[speed of light]: https://www.nasa.gov/feature/goddard/2019/three-ways-to-travel-at-nearly-the-speed-of-light
[quickly followed]: https://www.youtube.com/watch?v=ATmpgZoMRM0
[featured image]: https://www.instagram.com/p/B7GbaUhJWAh/
[Las Campanas observatory]: http://www.lco.cl/?page_id=233
[Chile]: https://en.wikipedia.org/wiki/Chile
[Andes Mountains]: https://youtu.be/LUyJHG2u5DM
[Argentina]: https://en.wikipedia.org/wiki/Argentina
[Red sprites]: https://earthweb.ess.washington.edu/space/AtmosElec/spriteinfo.html
[fraction of a second to occur]: https://apod.nasa.gov/apod/fap/ap210104.html
[powerful thunderstorm]: https://apod.nasa.gov/apod/fap/ap130505.html

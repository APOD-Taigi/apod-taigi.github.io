---
title: Medusa 星雲
date: 2021-03-26
publishdate: 2021-03-26T13:00:00+08:00
tags: [Medusa 星雲, 行星形星雲, 雙生仔座, 紅巨星, 白矮星]
hero: https://apod.nasa.gov/apod/fap/image/2103/Abell21-Drudis1024.jpg
summary: 這个辮仔形 kah 蛇紋 ê 發光氣體雲絲，予伊得著這个足紅 ê 名，Medusa 星雲。伊嘛叫做 Abell 21。這个 Medusa 星雲是一个足老 ê 行星形星雲。伊 to̍h tī 雙生仔座方向，離咱有 1500 光年遠。
categories: [podcast]
vocals: [蔡老師]
---

{{% apod %}}

- 原始文章：[The Medusa Nebula](https://apod.nasa.gov/apod/ap210326.html)
- 影像來源 kah [版權][copyright]：[Josep Drudis][Josep Drudis]
- 台文翻譯：[An-Li Tsai][An-Li Tsai] ([NCU][NCU])


{{< podcast "cknrjzl8d7khp087762fbt0w2" >}}

## [漢羅] Medusa 星雲

這个看起來有編織花樣 kah 蛇紋 ê 發光氣體雲絲，予伊得著這个足紅 ê 名：Medusa 星雲。
伊嘛予人號做 Abell 21。
這个 Medusa 星雲是一个足老 ê [行星形星雲][planetary nebula]。
伊 to̍h tī 雙生仔座方向，離咱有 1500 光年遠。
To̍h kah [神話][mythological] 內底 ê 名仝款，這个星雲嘛有一个戲劇性 ê 轉變。
Tī [行星形星雲][planetary nebula] 時期，其實是像太陽這款低質量恆星 [演化][the evolution] 到上尾 ê 階段，ùi [紅巨星][red giants] 轉變做燒滾滾 ê 白矮星。
Tī 這个過程中，kā 伊 ê 外層氣體幌掉。
Ùi 燒滾滾 ê 恆星發出 ê 紫外光 [輻射][radiation]，to̍h kā 星雲照予光。
Tī 發光 ê 月眉形氣體中央彼粒足暗 ê 恆星，to̍h 是 Medusa 星雲演化尾期 ê 恆星。
[Tī 這張深空 ê 望遠鏡景色][this deep telescopic view] 內底，較暗 ê 雲絲嘛真清楚。
伊 to̍h 湠到彼个較光 ê 月眉形氣體 ê 正爿 kah 頂懸去。
Medusa 星雲差不多有超過 4 光年闊。

## [POJ] Medusa Seng-hûn

Chit-ê khòaⁿ--khí-lâi ū pian-chit-hoe-iūⁿ kah chôa-bûn ê hoat-kng khì-thé hûn-si, hō͘ i tek-tio̍h chit-ê chiok-âng ê miâ: Medusa seng-hûn.
I mā hō͘ lâng hō-chòe Abell jī-cha̍p-it.
Chit-ê Medusa seng-hûn sī chi̍t-ê chiok lāu ê kiâⁿ-chhiⁿ-hêng seng-hûn.
I to̍h tī siang-siⁿ-á-chō hong-hiòng, lî lán ū chi̍t-chheng-gō͘-pah kng-nî hn̄g.
To̍h kah sîn-ōe lāi-té ê miâ kāng-khoán, chit-ê seng-hûn mā ū chi̍t-ê hì-kio̍k-sèng ê choán-piàn.
Tī kiâⁿ-chhiⁿ-hêng seng-hûn sî-ki, kî-si̍t sī chhiūⁿ thài-iông chit-khoán kē-chit-liōng hêng-chhiⁿ ián-hòa kàu siōng-bóe ê kai-tōaⁿ, ùi âng-kū-chhiⁿ choán-piàn chòe sio-kún-kún ê pe̍h-é-chhiⁿ.
Tī chit-ê kòe-têng tiong, kā i ê gōa-chân khì-thé hàiⁿ-tiau.
Ùi sio-kún-kún ê hêng-chhiⁿ hoat-chhut ê chí-gōa-kng-hok-siā, to̍h kā seng-hûn chiò hō͘ kng.
Tī hoat-kng ê goe̍h-bâi-hêng khì-thé tiong-ng hit-lia̍p chiok àm ê hêng-chhiⁿ, to̍h sī Medusa seng-hûn ián-hòa bóe-kî ê hêng-chhiⁿ.
Tī chit-tiuⁿ chhim-khong ê bōng-oán-kiàⁿ kéng-sek lāi-té, khah àm ê hûn-si mā chin chheng-chhó͘.
I to̍h thòaⁿ kàu hit-ê khah kng ê goe̍h-bâi-hêng khì-thé ê chiàⁿ-pêng kah téng-koân khì.
Medusa seng-hûn chha-put-to ū chhiau-kòe sì kng-nî khoah.

## [KIP] Medusa Sing-hûn

Tsit-ê khuànn-khí-lâi ū pian-tsit-hue-iūnn kah tsuâ-bûn ê huat-kng khì-thé hûn-si, hōo i tik-tio̍h tsit-ê tsiok-âng ê miâ: Medusa sing-hûn.
I mā hōo lâng hō-tsuè Abell jī-tsa̍p-it.
Tsit-ê Medusa sing-hûn sī tsi̍t-ê tsiok lāu ê kiânn-tshinn-hîng sing-hûn.
I to̍h tī siang-sinn-á-tsō hong-hiòng, lî lán ū tsi̍t-tshing-gōo-pah kng-nî hn̄g.
To̍h kah sîn-uē lāi-té ê miâ kāng-khuán, tsit-ê sing-hûn mā ū tsi̍t-ê hì-kio̍k-sìng ê tsuán-piàn.
Tī kiânn-tshinn-hîng sing-hûn sî-ki, kî-si̍t sī tshiūnn thài-iông tsit-khuán kē-tsit-liōng hîng-tshinn ián-huà kàu siōng-bué ê kai-tuānn, uì âng-kū-tshinn tsuán-piàn tsuè sio-kún-kún ê pe̍h-é-tshinn.
Tī tsit-ê kuè-tîng tiong, kā i ê guā-tsân khì-thé hàinn-tiau.
Uì sio-kún-kún ê hîng-tshinn huat-tshut ê tsí-guā-kng-hok-siā, to̍h kā sing-hûn tsiò hōo kng.
Tī huat-kng ê gue̍h-bâi-hîng khì-thé tiong-ng hit-lia̍p tsiok àm ê hîng-tshinn, to̍h sī Medusa sing-hûn ián-huà bué-kî ê hîng-tshinn.
Tī tsit-tiunn tshim-khong ê bōng-uán-kiànn kíng-sik lāi-té, khah àm ê hûn-si mā tsin tshing-tshóo.
I to̍h thuànn kàu hit-ê khah kng ê gue̍h-bâi-hîng khì-thé ê tsiànn-pîng kah tíng-kuân khì.
Medusa sing-hûn tsha-put-to ū tshiau-kuè sì kng-nî khuah.

## [English] The Medusa Nebula

Braided and serpentine filaments of glowing gas suggest this nebula's popular name, The Medusa Nebula. Also known as Abell 21, this Medusa is an old [planetary nebula][planetary nebula] some 1,500 light-years away in the constellation Gemini. Like its [mythological][mythological] namesake, the nebula is associated with a dramatic transformation. The [planetary nebula][planetary nebula] phase represents a final stage in [the evolution][the evolution] of low mass stars like the sun as they transform themselves from [red giants][red giants] to hot white dwarf stars and in the process shrug off their outer layers. Ultraviolet [radiation][radiation] from the hot star powers the nebular glow. The Medusa's transforming star is the faint one near the center of the overall bright crescent shape. In [this deep telescopic view][this deep telescopic view], fainter filaments clearly extend above and right of the bright crescent region. The Medusa Nebula is estimated to be over 4 light-years across.

## 詞彙學習

|漢羅|POJ|KIP|華語|English|
|-|-|-|-|-|
|Medusa 星雲|Medusa seng-hûn|Medusa sing-hûn|蛇妖星雲|Medusa Nebula|
|行星形星雲|kiâⁿ-chhiⁿ-hêng seng-hûn|kiânn-tshinn-hîng sing-hûn|行星狀星雲|planetary nebula|
|雙生仔座|siang-siⁿ-á-chō|siang-sinn-á-tsō|雙子座|the constellation Gemini|
|紅巨星|âng-kū-chhiⁿ|âng-kū-tshinn|紅巨星|red giant|
|白矮星|pe̍h-é-chhiⁿ|pe̍h-é-tshinn|白矮星|white dwarf|
|紫外光輻射|chí-gōa-kng-hok-siā|tsí-guā-kng-hok-siā|紫外光輻射|ultraviolet radiation|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw
[Copyright]: https://apod.nasa.gov/apod/fap/lib/about_apod.html#srapply
[Josep Drudis]: http://www.astrodrudis.com/

[planetary nebula]: https://www.messier.seds.org/planetar.html
[mythological]: http://en.wikipedia.org/wiki/Medusa
[planetary nebula]: http://www.noao.edu/jacoby/pn_gallery.html
[the evolution]: http://casswww.ucsd.edu/public/tutorial/StevI.html
[red giants]: http://en.wikipedia.org/wiki/Red_giant
[radiation]: http://hyperphysics.phy-astr.gsu.edu/hbase/ems1.html
[this deep telescopic view]: https://astrodrudis.com/abell-21-medusa-nebula/

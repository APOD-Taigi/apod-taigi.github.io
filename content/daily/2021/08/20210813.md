---
title: 完美 ê 捲螺仔星系
date: 2021-08-13
publishdate: 2021-08-13T12:00:00+0800
tags: [捲螺仔星系, M74, 捲螺仔手骨, 幻影銀河, 恆星形成區, 雙魚座, 哈伯太空望遠鏡]
hero: https://apod.nasa.gov/apod/fap/image/2108/m74_APOD1024.jpg
summary: M74 這个華麗 ê 正向星系，是一个有幾十億粒恆星 ê 島宇宙，離咱有 3200 萬光年遠，to̍h tī 雙魚座 ê 方向。
categories: [podcast]
vocals: [阿錕]
---

{{% apod %}}

- 原始文章：[A Perfect Spiral](https://apod.nasa.gov/apod/ap210813.html)
- 影像來源：[NASA](https://www.nasa.gov/), [ESA](http://www.esa.int/), [Hubble](https://www.nasa.gov/mission_pages/hubble/main/index.html), [HLA](https://hla.stsci.edu/); 資料處理：[Mehmet Hakan Ozsarac](https://www.flickr.com/photos/mhozsarac/)
- 投稿予 APOD：[2021 年 ê 英仙座流星雨](https://www.facebook.com/media/set/?vanity=APOD.Sky&set=a.3855532511217606)
- 台文翻譯：[An-Li Tsai][An-Li Tsai] ([NCU][NCU])

{{< podcast "cktbptgyeivip0a7839hzdaan" >}}

## [漢羅] 完美 ê 捲螺仔星系
這个 [捲螺仔星系][spiral galaxy] to̍h 算毋是上完美 ê，上無嘛足食相 ê。
[M74 這个][M74 presents] 華麗 ê [正向星系][face-on view]，是一个有幾十億粒恆星 ê [島宇宙][island universe]，離咱有 3200 萬光年遠，to̍h tī 雙魚座 ê 方向。
M74 去予分類做 [Sc][an Sc] 星系。
伊優美 ê 捲螺仔手骨，是一个 [宏偉 ê 設計][grand design]，會當 ùi [藍光星團][blue star clusters] kah 烏暗 ê [宇宙塗粉][cosmic dust] 帶追蹤著。
[這个清楚 ê 組合相片][This sharp composite] 是 ùi 哈伯太空望遠鏡 ê 先進巡天 kha-mé-lah ê 影像資料建構出來 ê。
M74 ê 盤面差不多有 3 萬光年闊。
這張相片有記錄酸素原子發射 ê 感光，而且紅光嘛 kā 星系 ê 大型恆星形成區標--出來。
M74 比 [Messier 星表][Messier catalog] 內底大部份星系 ê 表面光度較低，所以伊有當時仔嘛叫做 [幻影星系][Phantom Galaxy]。

## [POJ] Oân-bí ê Kńg-lê-á seng-hē
Chit-ê kńg-lê-á seng-hē to̍h sǹg m̄-sī siōng oân-bí ê, siōng-bô mā chiok chia̍h-siòng ê.
M-chhit-cha̍p-sì 一个 hôa-lē ê chiàⁿ-hiòng seng-hē, sī chi̍t-ê ū kúi-cha̍p-ek-lia̍p hêng-chhiⁿ ê tó-ú-tiū, lî lán ū 3200 bān kng-nî hn̄g, to̍h tī Siang-hî-chō ê hong-hiòng.
M-chhit-cha̍p-sì khì hō͘ hun-lūi chò Sc seng-hē.
I iu-bí ê kńg-lê-á chhiú-kut, sī chi̍t-ê hông-úi ê siat-kè, ē-tàng ùi nâ-kng seng-thoân kah o͘-àm ê ú-tiū thô͘-hún-tòa tui-chong tio̍h.
Chit-ê chheng-chhó͘ ê cho͘-ha̍p siòng-phìⁿ sī ùi Ha-peh-thài-khong-bōng-oán-kiàⁿ ê Sian-chìn-sûn-thian kha-mé-lah ê iáⁿ-siōng chu-liāu kiàn-kò͘--chhut-lâi-ê.
M-chhit-cha̍p-sì ê pôaⁿ-bīn chha-put-to ū saⁿ-bān kng-nî khoah.
Chit-tiuⁿ siòng-phìⁿ ū kì-lo̍k sng-sò͘ goân-chú hoat-siā ê kám-kng, jī-cha̍p âng-kng mā kā seng-hē ê tōa-hêng hêng-chhiⁿ hêng-sêng-khu piau--chhut-lâi.
M-chhit-cha̍p-sì pí Messier seng-piáu lāi-té tōa-pō͘-hūn seng-hē ê piáu-bīn kng-tō͘ khah kē, só͘-í i ū-tang-sî-á mā kiò-chò Hoàn-iáⁿ-seng-hē.

## [KIP] Uân-bí ê Kńg-lê-á sing-hē
Tsit-ê kńg-lê-á sing-hē to̍h sǹg m̄-sī siōng uân-bí ê, siōng-bô mā tsiok tsia̍h-siòng ê.
M-tshit-tsa̍p-sì 一个 huâ-lē ê tsiànn-hiòng sing-hē, sī tsi̍t-ê ū kuí-tsa̍p-ik-lia̍p hîng-tshinn ê tó-ú-tiū, lî lán ū 3200 bān kng-nî hn̄g, to̍h tī Siang-hî-tsō ê hong-hiòng.
M-tshit-tsa̍p-sì khì hōo hun-luī tsò Sc sing-hē.
I iu-bí ê kńg-lê-á tshiú-kut, sī tsi̍t-ê hông-uí ê siat-kè, ē-tàng uì nâ-kng sing-thuân kah oo-àm ê ú-tiū thôo-hún-tuà tui-tsong tio̍h.
Tsit-ê tshing-tshóo ê tsoo-ha̍p siòng-phìnn sī uì Ha-peh-thài-khong-bōng-uán-kiànn ê Sian-tsìn-sûn-thian kha-mé-lah ê iánn-siōng tsu-liāu kiàn-kòo--tshut-lâi-ê.
M-tshit-tsa̍p-sì ê puânn-bīn tsha-put-to ū sann-bān kng-nî khuah.
Tsit-tiunn siòng-phìnn ū kì-lo̍k sng-sòo guân-tsú huat-siā ê kám-kng, jī-tsa̍p âng-kng mā kā sing-hē ê tuā-hîng hîng-tshinn hîng-sîng-khu piau--tshut-lâi.
M-tshit-tsa̍p-sì pí Messier sing-piáu lāi-té tuā-pōo-hūn sing-hē ê piáu-bīn kng-tōo khah kē, sóo-í i ū-tang-sî-á mā kiò-tsò Huàn-iánn-sing-hē.

## [English] A Perfect Spiral
If not perfect then this [spiral galaxy][spiral galaxy] is at least one of the most photogenic.
An [island universe][island universe] of about 100 billion stars, 32 million light-years away toward the constellation Pisces, [M74 presents][M74 presents] a gorgeous [face-on view][face-on view].
Classified as [an Sc][an Sc] galaxy, the [grand design][grand design] of M74's graceful spiral arms are traced by bright [blue star clusters][blue star clusters] and dark [cosmic dust][cosmic dust] lanes.
[This sharp composite][This sharp composite] was constructed from image data recorded by the Hubble Space Telescope's Advanced Camera for Surveys.
Spanning about 30,000 light-years across the face of M74, it includes exposures recording emission from hydrogen atoms, highlighting the reddish glow of the galaxy's large star-forming regions.
With a lower surface brightness than most galaxies in the [Messier catalog][Messier catalog], M74 is sometimes known as the [Phantom Galaxy][Phantom Galaxy].



## 詞彙學習

|漢羅|POJ|KIP|華語|English|
|-|-|-|-|-|
|正向星系|chiàⁿ-hiòng seng-hē|tsiànn-hiòng sing-hē|正向星系|face-on galaxy|
|捲螺仔星系|kńg-lê-á seng-hē|kńg-lê-á sing-hē|螺旋星系|spiral galaxy|
|捲螺仔手骨|kńg-lê-á chhiú-kut|kńg-lê-á tshiú-kut|螺旋手臂、旋臂|spiral arm|
|幻影星系|Hoàn-iáⁿ seng-hē|Huàn-iánn sing-hē|幻影星系|Phantom Galaxy|
|雙魚座|Siang-hî-chō|Siang-hî-tsō|雙魚座|Pisces|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[spiral galaxy]:http://www.messier.seds.org/spir.html
[island universe]:http://nedwww.ipac.caltech.edu/level5/March02/Gordon/Gordon2.html
[M74 presents]:https://www.nasa.gov/feature/goddard/2017/messier-74
[face-on view]:https://apod.nasa.gov/apod/ap010427.html
[an Sc]:http://en.wikipedia.org/wiki/Hubble_sequence
[grand design]:http://burro.cwru.edu/Academics/Astr222/Galaxies/Spiral/spiral.html
[blue star clusters]:https://apod.nasa.gov/apod/ap990402.html
[cosmic dust]:https://apod.nasa.gov/apod/ap071129.html
[This sharp composite]:https://www.flickr.com/photos/mhozsarac/51348796907/
[Messier catalog]:https://www.nasa.gov/subject/14467/hubbles-messier-catalog/
[Phantom Galaxy]:https://en.wikipedia.org/wiki/Messier_74

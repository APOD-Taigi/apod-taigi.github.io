---
title: 白矮星 蛇夫座 RS 爆炸
date: 2021-08-22
publishdate: 2021-08-22T12:00:00+0800
tags: [白矮星, 蛇夫座 RS, 新星, 吸積盤, 超新星, Chandrasekhar 極限, 紅巨星, 雙星系統]
hero: https://apod.nasa.gov/apod/fap/image/2108/rsoph_pparc_960.jpg
summary: 蛇夫座 RS ê 雙星系統到今猶繼續產生壯麗 ê 爆炸現象，差不多 20 年一改。
---

{{% apod %}}

- 原始文章：[Explosions from White Dwarf Star RS Oph](https://apod.nasa.gov/apod/ap210822.html)
- 影像提供 kah 版權：[David A. Hardy](https://www.astroart.org/hardy-profile) & [PPARC](https://en.wikipedia.org/wiki/Particle_Physics_and_Astronomy_Research_Council)
- 台文翻譯：[An-Li Tsai][An-Li Tsai] ([NCU][NCU])

## [漢羅] 白矮星 蛇夫座 RS 爆炸
[蛇夫座 RS][RS Ophiuchi] ê 雙星系統到今猶繼續產生壯麗 ê 爆炸現象。
差不多 20 年一改，雙星內底 ê [紅巨星][red giant star] to̍h 會倒夠額 ê [水素][hydrogen] 氣體到伊 ê 星伴 [白矮星][white dwarf 1]，予伊 ê 表面產生一改燦爛 ê [熱核爆炸][thermonuclear explosion]。
In 差不多有 5000 [光年][light years] 遠。
In 產生 ê [新星][nova] 爆炸予 [蛇夫座 RS][RS Oph 1] 雙星系統變光到幾若倍，用目睭 to̍h 看有。
紅巨星 to̍h tī 這幅圖 ê 正爿 [頂懸][above drawing]，白矮星 to̍h tī 倒爿彼个足光 ê [吸積盤][accretion disk] ê 中央。
[雙星][stars] 互相踅對方 leh 行 ê 時陣，[氣體][gas moves] to̍h ùi 紅巨星 走去 白矮星。
[天文學家][Astronomers] [推算][speculate]，閣 10 萬年了後，這个雙星系統會 tī [白矮星][white dwarf 2] 累積夠額 ê 物質。
等超過 [Chandrasekhar 極限][Chandrasekhar Limit] 了後，to̍h 會產生能量閣較強、上尾一改 ê [超新星][supernova] 爆炸。
Ùi 這個月頭開始，你 to̍h 會當看著 [蛇夫座 RS][RS Oph 2] 閣變做 [足光 ê 新星][bright nova t] [爆炸][seen exploding] 矣。

## [POJ] Pe̍h-é-chhiⁿ Siâ-hu-chō RS po̍k-chà
Siâ-hu-chō RS ê siang-chhiⁿ-hē-thóng kàu-taⁿ iáu kè-sio̍k sán-seng chòng-lē ê po̍k-chà hiān-siōng.
Chha-put-to jī-cha̍p-nî chi̍t-kái, siang-chhiⁿ lāi-té ê âng-kū-chhiⁿ to̍h ē tò kàu-gia̍h ê chúi-sò͘-khì-thé kàu i ê seng-phoan pe̍h-é-chhiⁿ, hō͘ i ê piáu-bīn sán-seng chi̍t-kái chhàn-lān ê jia̍t-he̍k-po̍k-chà.
In chha-put-to ū gō͘-chheng kng-nî hn̄g.
In sán-seng ê sin-seng po̍k-chà hō͘ Siâ-hu-chō RS siang-chhiⁿ-hē-thóng piàn-kng kàu kúi-ā-pōe, iōng ba̍k-chiu to̍h khòaⁿ-ū.
Âng-kū-chhiⁿ to̍h tī chit-pak-tô͘ ê chiàⁿ-pêng téng-koân, pe̍h-é-chhiⁿ to̍h tī tò-pêng hit-ê chiok-kng ê khip-chek-pôaⁿ ê tiong-ng.
Siang-chhiⁿ hō͘-siong se̍h tùi-hong leh kiâⁿ ê sî-chūn, khì-thé to̍h ùi âng-kū-chhiⁿ cháu-khì pe̍h-é-chhiⁿ.
Thian-bûn-ha̍k-ka thui-sǹg, koh cha̍p-bān-nî liáu-āu, chit-ê siang-chhiⁿ-hē-thóng ē tī pe̍h-é-chhiⁿ lúi-chek kàu-gia̍h ê bu̍t-chit.
Tán chhiau-kòe Chandrasekhar ke̍k-hān liáu-āu, to̍h ē sán-seng lêng-liōng koh-khah kiông, siōng-bóe chi̍t-kái ê chhiau-sin-seng po̍k-chà.
Ùi chit-ko-goe̍h-thâu khai-sí, lí to̍h ē-tàng khòaⁿ-tio̍h Siâ-hu-chō RS koh piàn-chò chiok-kng ê sin-seng po̍k-chà ah.

## [KIP] Pe̍h-é-tshinn Siâ-hu-tsō RS po̍k-tsà
Siâ-hu-tsō RS ê siang-tshinn-hē-thóng kàu-tann iáu kè-sio̍k sán-sing tsòng-lē ê po̍k-tsà hiān-siōng.
Tsha-put-to jī-tsa̍p-nî tsi̍t-kái, siang-tshinn lāi-té ê âng-kū-tshinn to̍h ē tò kàu-gia̍h ê tsuí-sòo-khì-thé kàu i ê sing-phuan pe̍h-é-tshinn, hōo i ê piáu-bīn sán-sing tsi̍t-kái tshàn-lān ê jia̍t-hi̍k-po̍k-tsà.
In tsha-put-to ū gōo-tshing kng-nî hn̄g.
In sán-sing ê sin-sing po̍k-tsà hōo Siâ-hu-tsō RS siang-tshinn-hē-thóng piàn-kng kàu kuí-ā-puē, iōng ba̍k-tsiu to̍h khuànn-ū.
Âng-kū-tshinn to̍h tī tsit-pak-tôo ê tsiànn-pîng tíng-kuân, pe̍h-é-tshinn to̍h tī tò-pîng hit-ê tsiok-kng ê khip-tsik-puânn ê tiong-ng.
Siang-tshinn hōo-siong se̍h tuì-hong leh kiânn ê sî-tsūn, khì-thé to̍h uì âng-kū-tshinn tsáu-khì pe̍h-é-tshinn.
Thian-bûn-ha̍k-ka thui-sǹg, koh tsa̍p-bān-nî liáu-āu, tsit-ê siang-tshinn-hē-thóng ē tī pe̍h-é-tshinn luí-tsik kàu-gia̍h ê bu̍t-tsit.
Tán tshiau-kuè Chandrasekhar ki̍k-hān liáu-āu, to̍h ē sán-sing lîng-liōng koh-khah kiông, siōng-bué tsi̍t-kái ê tshiau-sin-sing po̍k-tsà.
Uì tsit-ko-gue̍h-thâu khai-sí, lí to̍h ē-tàng khuànn-tio̍h Siâ-hu-tsō RS koh piàn-tsò tsiok-kng ê sin-sing po̍k-tsà ah.

## [English] Explosions from White Dwarf Star RS Oph
Spectacular explosions keep occurring in the binary star system named [RS Ophiuchi][RS Ophiuchi].
Every 20 years or so, the [red giant star][red giant star] dumps enough [hydrogen][hydrogen] gas onto its companion white dwarf star to set off a brilliant [thermonuclear explosion][thermonuclear explosion] on the [white dwarf][white dwarf 1]'s surface.
At about 5,000 [light years][light years] distant, the resulting [nova][nova] explosions cause the [RS Oph][RS Oph 1] system to brighten up by a huge factor and become visible to the unaided eye.
The red giant star is depicted on the right of the [above drawing][above drawing], while the white dwarf is at the center of the bright [accretion disk][accretion disk] on the left.
As the [stars][stars] orbit each other, a stream of [gas moves][gas moves] from the giant star to the white dwarf.
[Astronomers][Astronomers] [speculate][speculate] that at some time in the next 100,000 years, enough matter will have accumulated on the [white dwarf][white dwarf 2] to push it over the [Chandrasekhar Limit][Chandrasekhar Limit], causing a much more powerful and final explosion known as a [supernova][supernova].
Starting early this month, [RS Oph][RS Oph 2] was again [seen exploding][seen exploding] in a [bright nova][bright nova e].

## 詞彙學習（台語漢字/POJ/KIP/華語漢字/English）

- 【白矮星】pe̍h-é-chhiⁿ/pe̍h-é-tshinn/白矮星/white dwarf
- 【蛇夫座 RS】Siâ-hu-chō RS/Siâ-hu-tsō RS/蛇夫座 RS/RS Ophiuchi
- 【雙星系統】siang-chhiⁿ-hē-thóng/siang-tshinn-hē-thóng/雙星系統/binary system
- 【星伴】seng-phoan/sing-phuan/星伴/companion star
- 【紅巨星】âng-kū-chhiⁿ/âng-kū-tshinn/紅巨星/red giant star
- 【水素】chúi-sò͘/tsuí-sòo/氫/hydrogen
- 【新星】sin-seng/sin-sing/新星/nova
- 【熱核爆炸】jia̍t-he̍k-po̍k-chà/jia̍t-hi̍k-po̍k-tsà/熱核爆炸/thermonuclear explosion
- 【Chandrasekhar 極限】Chandrasekhar ke̍k-hān/Chandrasekhar ki̍k-hān/錢卓拉塞卡極限/Chandrasekhar Limit
- 【超新星】chhiau-sin-seng/tshiau-sin-sing/超新星/supernova
- 【吸積盤】khip-chek-pôaⁿ/khip-tsik-puânn/吸積盤/accretion disk

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[RS Ophiuchi]:https://en.wikipedia.org/wiki/RS_Oph
[red giant star]:https://en.wikipedia.org/wiki/Red_giant
[hydrogen]:https://periodic.lanl.gov/1.shtml
[thermonuclear explosion]:https://youtu.be/c6W2suGacjQ
[white dwarf 1]:https://apod.nasa.gov/apod/ap100221.html
[light years]:https://chandra.harvard.edu/photo/cosmic_distance.html
[nova]:https://en.wikipedia.org/wiki/Nova
[RS Oph 1]:https://ui.adsabs.harvard.edu/abs/2001ApJ...558..323H/abstract
[above drawing]:http://www.jb.man.ac.uk/news/rsoph-radio/
[accretion disk]:https://apod.nasa.gov/apod/ap200831.html
[stars]:https://science.nasa.gov/astrophysics/focus-areas/how-do-stars-form-and-evolve
[gas moves]:http://news.bbc.co.uk/2/hi/science/nature/5204676.stm
[Astronomers]:https://aas.org/careers/career-profiles
[speculate]:https://render.fineartamerica.com/images/rendered/default/greeting-card/images/artworkimages/medium/1/auburn-handsome-cat-thinking-about-life-natalia-o.jpg
[white dwarf 2]:https://apod.nasa.gov/apod/ap000910.html
[Chandrasekhar Limit]:https://en.wikipedia.org/wiki/Chandrasekhar_limit
[supernova]:https://en.wikipedia.org/wiki/Supernova#Type_Ia
[RS Oph 2]:https://www.aavso.org/vsots_rsoph
[seen exploding]:https://skyandtelescope.org/astronomy-news/recurrent-nova-rs-ophiuchi-just-blew-its-top/
[bright nova e]:https://apod.nasa.gov/apod/ap210816.html
[bright nova t]:https://apod.tw/daily/20210816/

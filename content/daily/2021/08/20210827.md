---
title: 象管星雲 kah 宇宙車隊
date: 2021-08-27
publishdate: 2021-08-27T12:00:00+0800
tags: [象管星雲, vdB 142, IC 1396, 星團複合體, 發射星雲, 仙王座, 宇宙車隊]
hero: https://apod.nasa.gov/apod/fap/image/2108/ElephantTrunkCaravan1024.jpg
summary: 象管星雲 to̍h tī 懸閣遠 ê 仙王座 遐，彎彎曲曲迵過發射星雲 kah 少年星團 複合體 IC 1396。
categories: [podcast]
vocals: [阿錕]
---

{{% apod %}}

- 原始文章：[Elephant's Trunk and Caravan](https://apod.nasa.gov/apod/ap210827.html)
- 影像來源 kah [版權][copyright]：[Robert Eder](https://artis-mastering.at/kontakt)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckttqgy2o44210b25ps2ob9fw" >}}

## [漢羅] 象管星雲 kah 宇宙車隊
這幅圖 to̍h 親像是英國童話「[To̍h 是按呢 ê 故事][Just So Story]」內底一篇「象仔囝」故事 ê 銀河版插圖。
象管星雲 to̍h tī 懸閣遠 ê [仙王座][of Cepheus] 遐，彎彎曲曲迵過發射星雲 kah 少年星團 [複合體 IC 1396][complex IC 1396]。
倒爿 ê 宇宙象管超過 20 光年長，嘛叫做 vdB 142。
這幅詳細 ê 望遠鏡特寫經過數位處理了後，已經 kā [看會著 ê 恆星][visible stars] 徙走矣。
按呢 to̍h 會當看著去予風掃--出來 ê、足光 ê 山龍，kā 低溫 ê [星際][interstellar] 塗粉 kah 氣體 ê 閬空照--出來。
這个烏暗、[虯做伙 ê 雲][tendril-shaped clouds] 內底有做新恆星 ê 原始材料，嘛會當 kā [原恆星藏 tī 內底][protostars within]。
這个較暗 ê IC 1396 星團複合體，差不多有 3000 光年遠。
伊 tī 天頂是足大一區 ê，有 5 度遐爾闊。
毋閣 [這幅無恆星 ê 影像][This starless rendition] 干焦 1 度闊爾爾，這个角寸尺差不多是兩粒月娘遐爾闊。
[是講][Of course] tī 彎彎曲曲 ê 象管星雲倒爿下跤 ê 烏暗形體，有一寡人 kā 號做 宇宙車隊。

## [POJ] Chhiūⁿ-kńg seng-hûn kah Caravan
Chit-pak-tô͘ to̍h chhiⁿ-chhiūⁿ sī Eng-kok-tông-ōe "To̍h sī án-ne ê kò͘-sū" lāi-té chi̍t-phiⁿ "Chhiūⁿ-á-kiáⁿ" kò͘-sū ê gîn-hô pán chhah-tô͘.
Chhiūⁿ-kńg seng-hûn to̍h tī koân koh hn̄g ê Sian-ông-chō hiah, oan-oan-khiau-khiau thàng-kòe hoat-siā-seng-hûn kah siàu-liân seng-thoân ho̍k-ha̍p-thé IC it-sam-kiú-lio̍k.
Tò-pêng ê ú-tiū chhiūⁿ-kńg chhiau-kòe jī-cha̍p kng-nî tn̂g, mā kiò-chò vdB it-sù-jī.
Chit-pak siông-sè ê bōng-oán-kiàⁿ te̍k-siá kéng-kòe só͘-ūi-chhú-lí liáu-āu, í-keng kā khòaⁿ-ē-tio̍h ê hêng-chhiⁿ sóa-cháu ah.
Án-ne to̍h ē-tàng khòaⁿ-tio̍h khì hō͘ hong sàu--chhut-lâi ê, chiok-kng ê soaⁿ-lêng, kā kē-un ê seng-chè-thô͘-hún kah khì-thé ê làng-khong chiò--chhut-lâi.
Chit-ê o͘-àm, khiû chòe-hóe ê hûn lāi-té ū chò sin hêng-chhiⁿ ê goân-sú châi-liāu, mā ē-tàng kā goân-hêng-chhiⁿ chhàng tī lāi-té.
Chit-ê khah-àm ê IC it-sam-kiú-lio̍k seng-thoân ho̍k-ha̍p-thé, chha-put-to ū saⁿ-chheng kng-nî hn̄g.
I tī thiⁿ-téng sī chiok-tōa chi̍t-khu ê, ū gō͘-tō͘ hiah-nī khoah.
M̄-koh chit-pak bô hêng-chhiⁿ ê iáⁿ-siōng kan-na chi̍t tō͘ khoah niā-niā, chit-ê kak-chhùn-chhioh chha-put-to sī nn̄g-lia̍p goe̍h-niû hiah-nī khoah.
Sī-kóng tī oan-oan-khiau-khiau ê Chhiūⁿ-kńg seng-hûn tò-pêng ē-kha ê o͘-àm hêng-thé, ū chi̍t-kóa-lâng kā hō-chò Ú-tiū-chhia-tūi.

## [KIP] Tshiūnn-kńg sing-hûn kah Caravan
Tsit-pak-tôo to̍h tshinn-tshiūnn sī Ing-kok-tông-uē "To̍h sī án-ne ê kòo-sū" lāi-té tsi̍t-phinn "Tshiūnn-á-kiánn" kòo-sū ê gîn-hô pán tshah-tôo.
Tshiūnn-kńg sing-hûn to̍h tī kuân koh hn̄g ê Sian-ông-tsō hiah, uan-uan-khiau-khiau thàng-kuè huat-siā-sing-hûn kah siàu-liân sing-thuân ho̍k-ha̍p-thé IC it-sam-kiú-lio̍k.
Tò-pîng ê ú-tiū tshiūnn-kńg tshiau-kuè jī-tsa̍p kng-nî tn̂g, mā kiò-tsò vdB it-sù-jī.
Tsit-pak siông-sè ê bōng-uán-kiànn ti̍k-siá kíng-kuè sóo-uī-tshú-lí liáu-āu, í-king kā khuànn-ē-tio̍h ê hîng-tshinn suá-tsáu ah.
Án-ne to̍h ē-tàng khuànn-tio̍h khì hōo hong sàu--tshut-lâi ê, tsiok-kng ê suann-lîng, kā kē-un ê sing-tsè-thôo-hún kah khì-thé ê làng-khong tsiò--tshut-lâi.
Tsit-ê oo-àm, khiû tsuè-hué ê hûn lāi-té ū tsò sin hîng-tshinn ê guân-sú tsâi-liāu, mā ē-tàng kā guân-hîng-tshinn tshàng tī lāi-té.
Tsit-ê khah-àm ê IC it-sam-kiú-lio̍k sing-thuân ho̍k-ha̍p-thé, tsha-put-to ū sann-tshing kng-nî hn̄g.
I tī thinn-tíng sī tsiok-tuā tsi̍t-khu ê, ū gōo-tōo hiah-nī khuah.
M̄-koh tsit-pak bô hîng-tshinn ê iánn-siōng kan-na tsi̍t tōo khuah niā-niā, tsit-ê kak-tshùn-tshioh tsha-put-to sī nn̄g-lia̍p gue̍h-niû hiah-nī khuah.
Sī-kóng tī uan-uan-khiau-khiau ê Tshiūnn-kńg sing-hûn tò-pîng ē-kha ê oo-àm hîng-thé, ū tsi̍t-kuá-lâng kā hō-tsò Ú-tiū-tshia-tuī.

## [English] Elephant's Trunk and Caravan

Like an illustration in a galactic [Just So Story][Just So Story], the Elephant's Trunk Nebula winds through the emission nebula and young star cluster [complex IC 1396][complex IC 1396], in the high and far off constellation [of Cepheus][of Cepheus].
Also known as vdB 142, seen on the left the cosmic elephant's trunk is over 20 light-years long.
Removed by digital processing, no [visible stars][visible stars] are in this detailed telescopic close-up view highlighting the bright swept-back ridges that outline pockets of cool [interstellar][interstellar] dust and gas.
But the dark, [tendril-shaped clouds][tendril-shaped clouds] contain the raw material for star formation and hide [protostars within][protostars within].
Nearly 3,000 [light-years distant][light-years distant], the relatively faint IC 1396 complex covers a large region on the sky, spanning over 5 degrees.
[This starless rendition][This starless rendition] spans a 1 degree wide field of view though, about the angular size of 2 Full Moons.
[Of course][Of course] the dark shapes below and right of the winding Elephant's Trunk are known to some as The Caravan.

## 詞彙學習（漢羅/POJ/KIP/華語/English）
- 【象管星雲】Chhiūⁿ-kńg seng-hûn/Tshiūnn-kńg sing-hûn/象鼻星雲/Elephant's Trunk Nebula
- 【仙王座】Sian-ông-chō/Sian-ông-tsō/仙王座/Cepheus
- 【To̍h 是按呢 ê 故事】To̍h sī án-ne ê kò͘-sū/To̍h sī án-ne ê kòo-sū/就是這樣的故事/Just So Story
- 【星團複合體】seng-thoân ho̍k-ha̍p-thé/sing-thuân ho̍k-ha̍p-thé/星團複合體/star cluster complex
- 【原恆星】goân-hêng-chhiⁿ/guân-hîng-tshinn/原恆星/protostars
- 【角寸尺】kak-chhùn-chhioh/kak-tshùn-tshioh/角尺寸/angular size
- 【發射星雲】hoat-siā-seng-hûn/huat-siā-sing-hûn/發射星雲/emission nebula
- 【宇宙車隊】Ú-tiū-chhia-tūi/Ú-tiū-tshia-tuī/宇宙車隊/The Caravan


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Just So Story]:http://www.boop.org/jan/justso/elephant.htm
[complex IC 1396]:https://apod.nasa.gov/apod/ap050908.html
[of Cepheus]:http://www.hawastsoc.org/deepsky/cep/
[visible stars]:https://www.astrobin.com/4d0x0n/
[interstellar]:http://www-ssg.sr.unh.edu/ism/what1.html
[tendril-shaped clouds]:https://apod.nasa.gov/apod/ap070218.html
[protostars within]:http://www.spitzer.caltech.edu/images/1058-ssc2003-06b-Dark-Globule-in-IC-1396
[light-years distant]:http://heasarc.gsfc.nasa.gov/docs/cosmic/
[This starless rendition]:https://www.astrobin.com/6fy8mc/
[Of course]:http://www.boop.org/jan/justso/

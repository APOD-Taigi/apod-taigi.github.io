---
title: 太空 ê 火
date: 2021-08-10
publishdate: 2021-08-10T12:00:00+0800
tags: [國際太空站, ISS, 微重力, 烏煙黗, 球形火舌, 燃燒集中架]
hero: https://apod.nasa.gov/apod/fap/image/2108/SpaceFlame_nasa_960.jpg
summary: 火 tī 太空看起來是按怎？若是有地球重力 ê 影響，加溫氣體 to̍h 會 peh-升、脹大，予火舌變做淚珠形。
categories: [podcast]
vocals: [阿錕]
---

{{% apod %}}

- 原始文章：[Fire in Space](https://apod.nasa.gov/apod/ap210810.html)
- 影像來源：[NASA](https://www.nasa.gov/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckt1qcth9apnc0927w7a7o7x6" >}}

## [漢羅] 太空 ê 火
火 tī 太空看起來是按怎？
若是有 [地球重力][gravity on Earth] ê 影響，加溫氣體 to̍h 會 peh-升、脹大，予火舌變做 [淚珠形][teardrop shaped]。
毋閣若是 tī 有 [注空氣入去][air-filled] ê 國際太空站 ([ISS][ISS]) 面頂 ê [微重力][microgravity] 環境，火舌 to̍h 會變做 [球形][flames are spheres]。
火是愛一直提著酸素才會繼續燒。
毋閣 [太空火舌][space flames] 愛拄著無仝方向隨機浮 tī 太空 ê [酸素][oxygen] 分子才會繼續燒。
所以才會產生這个球包。
這張 tī [ISS 燃燒集中架][ISS's Combustion Integration Rack] 翕 ê [影像][featured image]，是 [球形火舌內底包一簇一簇][spherical flame envelopes clusters] 高溫發光 ê [烏煙黗][soot]。
若是無酸素，比論講像 tī 太空按呢 [真空][vacuum] ê 狀況，[火][fire 1] to̍h 會隨花--去。
有足濟 kah [火][fire 2] 有關係 ê 化學反應攏足複雜 ê。
Tī 微重力 ê 環境 [做試驗][testing them]，毋若會當 [幫贊人類][helping humanity] 了解火，嘛會當知影按怎拍 [火][fire 3]。

## [POJ] Thài-khong ê hóe
Hóe tī thài-khong khòaⁿ--khí-lâi sī án-ná?
Nā-sī ū Tē-kiû tiōng-le̍k ê éng-hióng, ka-ūn khì-thé to̍h ē peh-seng, tiùⁿ-tōa, hō͘ hóe-chi̍h piàn-chò lūi-chu-hêng.
M̄-koh nā-sī tī ū chù khong-khì ji̍p-khì ê Kok-chè-thài-khong-chām (ISS) bīn-téng ê bî-tiōng-le̍k khoân-kéng, hóe-chi̍h to̍h ē piàn-chò kiû-hêng.
Hóe sī ài it-ti̍t the̍h-tio̍h sng-sò͘ chiah-ē kè-sio̍k sio.
M̄-koh thài-khong hóe-chi̍h ài tú-tio̍h bô-kâng-hong-hiòng sûi-ki phû-tī thài-khong ê sng-sò͘ hun-chú chiah-ē kè-sio̍k sio.
Só͘-í chiah-ē sán-seng chit-ê kiû-pau.
Chit-tiuⁿ tī ISS Jiân-sio chi̍p-tiong-kè hip--ê iáⁿ-siōng, sī kiû-hêng hóe-chi̍h lāi-té pau chi̍t-chhok-chi̍t-chhok ko-un hoat-kng ê o͘-ian-thûn.
Nā-sī bô sǹg-sô, pí-lūn-kóng chhiūⁿ tī thài-khong án-ni chin-khong ê chōng-hóng, hóe to̍h ē sûi hoa--khì.
Ū chiok-chōe kah hóe ū-koan-hē ê hòa-ha̍k hoán-èng lóng chiok ho̍k-cha̍p ê.
Tī bî-tiōng-le̍k ê khoân-kéng chò chhì-giām, m̄-nā ē-tàng pang-chān jîn-lūi liáu-kái hóe, mā ē-tàng chai-iáⁿ án-ná phah-hóe.

## [KIP]  Thài-khong ê hué
Hué tī thài-khong khuànn-khí-lâi sī án-ná?
Nā-sī ū Tē-kiû tiōng-li̍k ê íng-hióng, ka-ūn khì-thé to̍h ē peh-sing, tiùnn-tuā, hōo hué-tsi̍h piàn-tsò luī-tsu-hîng.
M̄-koh nā-sī tī ū tsù khong-khì ji̍p-khì ê Kok-tsè-thài-khong-tsām (ISS) bīn-tíng ê bî-tiōng-li̍k khuân-kíng, hué-tsi̍h to̍h ē piàn-tsò kiû-hîng.
Hué sī ài it-ti̍t the̍h-tio̍h sng-sòo tsiah-ē kè-sio̍k sio.
M̄-koh thài-khong hué-tsi̍h ài tú-tio̍h bô-kâng-hong-hiòng suî-ki phû-tī thài-khong ê sng-sòo hun-tsú tsiah-ē kè-sio̍k sio.
Sóo-í tsiah-ē sán-sing tsit-ê kiû-pau.
Tsit-tiunn tī ISS Jiân-sio tsi̍p-tiong-kè hip--ê iánn-siōng, sī kiû-hîng hué-tsi̍h lāi-té pau tsi̍t-tshok-tsi̍t-tshok ko-un huat-kng ê oo-ian-thûn.
Nā-sī bô sǹg-sô, pí-lūn-kóng tshiūnn tī thài-khong án-ni tsin-khong ê tsōng-hóng, hué to̍h ē suî hua--khì.
Ū tsiok-tsuē kah hué ū-kuan-hē ê huà-ha̍k huán-ìng lóng tsiok ho̍k-tsa̍p ê.
Tī bî-tiōng-li̍k ê khuân-kíng tsò tshì-giām, m̄-nā ē-tàng pang-tsān jîn-luī liáu-kái hué, mā ē-tàng tsai-iánn án-ná phah-hué.

## [English] Fire in Space
What does fire look like in space?
In the [gravity on Earth][gravity on Earth], heated air rises and expands, causing flames to be [teardrop shaped][teardrop shaped].
In the [microgravity][microgravity] of the [air-filled][air-filled] International Space Station ([ISS][ISS]), however, [flames are spheres][flames are spheres].
Fire is the rapid acquisition of oxygen, and [space flames][space flames] meet new [oxygen][oxygen] molecules when they float by randomly from all directions -- creating the enveloping sphere.
In the [featured image][featured image] taken in the [ISS's Combustion Integration Rack][ISS's Combustion Integration Rack], a [spherical flame envelopes clusters][spherical flame envelopes clusters] of hot glowing [soot][soot].
Without oxygen, say in the [vacuum][vacuum] of empty space, a [fire][fire 1] would go out immediately.
The many chemical reactions involved with [fire][fire 2] are complex, and [testing them][flames are spheres] in microgravity is [helping humanity][helping humanity] not only to better understand fire -- but how to put out [fire][fire 3], too.

## 詞彙學習（漢羅/POJ/KIP/華文/English）
- 【國際太空站】Kok-chè-thài-khong-chām/Kok-tsè-thài-khong-tsām/國際太空站/International Space Station (ISS)
- 【燃燒集中架】Jiân-sio-chi̍p-tiong-kè/Jiân-sio-tsi̍p-tiong-kè/燃燒集中架/Combustion Integration Rack
- 【酸素分子】sng-sò͘ hun-chú/sng-sòo hun-tsú/氧氣分子/oxygen molecules
- 【烏煙黗】o͘-ian-thûn/oo-ian-thûn/煤煙/soot
- 【火舌】hóe-chi̍h/hué-tsi̍h/火焰/flames
- 【微重力】bî-tiōng-le̍k/bî-tiōng-li̍k/微重力/microgravity
- 【淚珠形】lūi-chu-hêng/luī-tsu-hîng/淚珠形/teardrop shape

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[gravity on Earth]:https://apod.nasa.gov/apod/ap030723.html
[teardrop shaped]:https://science.nasa.gov/science-pink/s3fs-public/styles/large/public/mnt/medialibrary/2013/06/18/splash2.jpg
[microgravity]:https://www.nasa.gov/audience/forstudents/5-8/features/nasa-knows/what-is-microgravity-58.html
[air-filled]:https://www.nasa.gov/feature/nasas-spacecraft-atmosphere-monitor-goes-to-work-aboard-the-international-space-station
[ISS]:https://apod.nasa.gov/apod/ap161105.html
[flames are spheres]:https://science.nasa.gov/science-news/science-at-nasa/2013/18jun_strangeflames
[space flames]:https://youtu.be/BxxqCLxxY3M
[oxygen]:https://periodic.lanl.gov/8.shtml
[featured image]:https://www.nasa.gov/mission_pages/station/research/news/combustion-research-microgravity-clean-burning-fuel-space-station
[ISS's Combustion Integration Rack]:https://www.nasa.gov/content/space-stations-combustion-integrated-rack/
[spherical flame envelopes clusters]:https://www1.grc.nasa.gov/space/iss-research/iss-fcf/cir/acme/experiments/flame-design/
[soot]:https://en.wikipedia.org/wiki/Soot
[vacuum]:https://en.wikipedia.org/wiki/Vacuum
[fire 1]:https://www.smithsonianmag.com/science-nature/in-space-flames-behave-in-ways-nobody-thought-possible-132637810/
[fire 2]:https://apod.nasa.gov/apod/ap180826.html
[testing them]:https://science.nasa.gov/science-news/science-at-nasa/2013/18jun_strangeflames
[helping humanity]:https://images-prod.healthline.com/hlcmsresource/images/dog-health-benefits/642x361-excercise.jpg
[fire 3]:https://firms2.modaps.eosdis.nasa.gov/map/

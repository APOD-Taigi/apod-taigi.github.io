---
title: 英仙座流星雨
date: 2021-08-15
publishdate: 2021-08-15T12:00:00+0800
tags: [英仙座流星雨, 輻射點, 英仙座, 流星雨]
hero: https://apod.nasa.gov/apod/fap/image/2108/PerseidRain2021_Luo_960_annotated.jpg
summary: 彗星塗粉頂禮拜落 tī 地球。這个逐年攏有 ê 英仙座流星雨，kā 咱 ê 夜空劃幾若巡。
categories: [podcast]
vocals: [阿錕]
---

{{% apod %}}

- 原始文章：[Perseid Rain](https://apod.nasa.gov/apod/ap210815.html)
- 影像來源 kah 版權：[Luo Hongyang](mailto:mgsluo@gmail.com)
- 投稿予 APOD：[2021 年 ê 英仙座流星雨](https://www.facebook.com/media/set/?vanity=APOD.Sky&set=a.3855532511217606)
- 台文翻譯：[An-Li Tsai][An-Li Tsai] ([NCU][NCU])

{{< podcast "cktd494vbnqo70962hqpfq3dw" >}}

## [漢羅] 英仙座流星雨
彗星 ê 塗粉頂禮拜落 tī 地球。
這个逐年攏有 ê 英仙座流星雨，kā 咱 ê 夜空劃幾若巡。
這幅圖是 tī [英仙座流星][the Perseids] 上濟彼暗，kā 幾若張踮仝一个所在翕 ê 相片合成 ê。
其實流星來 ê 時陣 [無需要攑][not needed as a shield] 雨傘，因為流星 tī [地球高層大氣][Earth's atmosphere] to̍h 已經 [蒸發][evaporate high] 了了矣。
合成影像內底有足濟攏是 [一張一張翕 ê 英仙座流星][individual Perseid t]，毋閣前景這張是 tī [中國][China] [甘肅省][Gansu Province] [酒泉市][Jiuquan City] 附近翕 ê。
背景有足濟恆星，咱 [銀河][Milky Way] [系][Galaxy] ê 中央帶嘛直直 chhāi tī 遐，[木星][Jupiter] kah [土星][Saturn] to̍h tī 伊 ê 倒爿。
雖然講 [彗星 ê 塗粉粒][comet dust particles] 是互相 [平行][parallel] leh 行，毋閣 [流星雨][shower meteors] 看起來敢若是 ùi 天頂仝一个點輻射出來 ê。
這个 [輻射點][radiant] to̍h tī [英仙座][Perseus]。
這幅圖 ê 視野搝遮爾長，[天空 ê 彎曲度][curvature of the sky] 嘛會使 ùi [仝名][eponymous] ê [英仙座流星][Perseids] ê 軌跡看--出來。

## [POJ] Eng-sian-chō liû-chhiⁿ-hō͘
Hūi-chhiⁿ ê thô͘-hún téng-lé-pài lo̍h tī Tē-kiû.
Chit-ê ta̍k-nî lóng-ū ê Eng-sian-chō liû-chhiⁿ-hō͘, kā lán ê iā-khong ōa kúi-nā-sûn.
Chit-pak-tô͘ sī tī Eng-sian-chō liû-chhiⁿ siōng-chōe hit-àm, kā kúi-ā-tiuⁿ tiàm kāng-chi̍t-ê só͘-chāi hip ê siòng-phìⁿ ha̍p-sêng ê.
Kî-si̍t liû-chhiⁿ lâi ê sî-chūn bô-su-iàu gia̍h hō͘-sòaⁿ, in-ūi liû-chhiⁿ tī Tē-kiû ko-chân tōa-khì to̍h í-keng cheng-hoat liáu-liáu ah.
Ha̍p-sêng iáⁿ-siōng lāi-té ū chiok-chōe lóng-sī chit-tiuⁿ-chi̍t-tiuⁿ hip--ê Eng-sian-chō liû-chhiⁿ, m̄-koh chiân-kéng chit-tiuⁿ sī tī Tiong-kok Kam-siok-séng Chiú-choân-chhī hū-kūn hip--ê.
Pōe-kéng ū chiok-chōe hêng-chhiⁿ, lán Gîn-hô-hē ê tiong-ng-tòa mā ti̍t-ti̍t chhāi tī hiah, Bo̍k-chhiⁿ kah Thó͘-chhiⁿ to̍h tī i ê tò-pêng.
Sui-jiân-kóng hūi-chhiⁿ ê thô͘-hún-lia̍p sī hō͘-siong pêng-hêng leh kiâⁿ, m̄-koh liû-chhiⁿ-hō͘ khòaⁿ--khí-lâi ká-ná sī ùi thiⁿ-téng kāng-chi̍t-ê tiám hok-siā chhut-lâi-ê.
Chit-ê hok-siā-tiám to̍h tī Eng-sian-chō.
Chit-pak-tô͘ ê sī-iá giú hiah-nī tn̂g, thian-khong ê oan-khiau-tō͘ mā ē-sái ùi kâng-miâ ê Eng-sian-chō liû-chhiⁿ ê kúi-jiah khòaⁿ--chhut-lâi.

## [KIP] Ing-sian-tsō liû-tshinn-hōo
Huī-tshinn ê thôo-hún tíng-lé-pài lo̍h tī Tē-kiû.
Tsit-ê ta̍k-nî lóng-ū ê Ing-sian-tsō liû-tshinn-hōo, kā lán ê iā-khong uā kuí-nā-sûn.
Tsit-pak-tôo sī tī Ing-sian-tsō liû-tshinn siōng-tsuē hit-àm, kā kuí-ā-tiunn tiàm kāng-tsi̍t-ê sóo-tsāi hip ê siòng-phìnn ha̍p-sîng ê.
Kî-si̍t liû-tshinn lâi ê sî-tsūn bô-su-iàu gia̍h hōo-suànn, in-uī liû-tshinn tī Tē-kiû ko-tsân tuā-khì to̍h í-king tsing-huat liáu-liáu ah.
Ha̍p-sîng iánn-siōng lāi-té ū tsiok-tsuē lóng-sī tsit-tiunn-tsi̍t-tiunn hip--ê Ing-sian-tsō liû-tshinn, m̄-koh tsiân-kíng tsit-tiunn sī tī Tiong-kok Kam-siok-síng Tsiú-tsuân-tshī hū-kūn hip--ê.
Puē-kíng ū tsiok-tsuē hîng-tshinn, lán Gîn-hô-hē ê tiong-ng-tuà mā ti̍t-ti̍t tshāi tī hiah, Bo̍k-tshinn kah Thóo-tshinn to̍h tī i ê tò-pîng.
Sui-jiân-kóng huī-tshinn ê thôo-hún-lia̍p sī hōo-siong pîng-hîng leh kiânn, m̄-koh liû-tshinn-hōo khuànn-khí-lâi ká-ná sī uì thinn-tíng kāng-tsi̍t-ê tiám hok-siā tshut-lâi-ê.
Tsit-ê hok-siā-tiám to̍h tī Ing-sian-tsō.
Tsit-pak-tôo ê sī-iá giú hiah-nī tn̂g, thian-khong ê uan-khiau-tōo mā ē-sái uì kâng-miâ ê Ing-sian-tsō liû-tshinn ê kuí-jiah khuànn--tshut-lâi.

## [English] Perseid Rain
Comet dust rained down on planet Earth last week, streaking through dark skies in the annual Perseid meteor shower.
The featured picture is a composite of many images taken from the same location over the peak night of [the Perseids][the Perseids].
The umbrella was [not needed as a shield][not needed as a shield] from meteors, since they almost entirely [evaporate high][evaporate high] in the [Earth's atmosphere][Earth's atmosphere].
Many of the component images featured [individual Perseid][individual Perseid e]s, while one image featured the foreground near [Jiuquan City][Jiuquan City], [Gansu Province][Gansu Province], [China][China].
The stellar background includes the central band of our [Milky Way][Milky Way] [Galaxy][Galaxy], appearing nearly vertical, as well as the planets [Jupiter][Jupiter] and [Saturn][Saturn] on the left.
Although the [comet dust particles][comet dust particles] are traveling [parallel][parallel] to each other, the resulting [shower meteors][shower meteors] clearly seem to radiate from a single point on the sky -- the [radiant][radiant] in the [eponymous][eponymous] constellation [Perseus][Perseus].
The image captured so long an angular field that the [curvature of the sky][curvature of the sky] is visible in the trajectory of the [Perseids][Perseids].

## 詞彙學習（漢羅/POJ/KIP/華語/English）
- 【英仙座流星雨】Eng-sian-chō liû-chhiⁿ-hō͘/Ing-sian-tsō liû-tshinn-hōo/英仙座流星雨/Perseid meteor shower, Perseid Rain
- 【彎曲度】oan-khiau-tō͘/uan-khiau-tōo/彎曲度/curvature
- 【輻射點】hok-siā-tiám/hok-siā-tiám/輻射點/radiant

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[the Perseids]:https://en.wikipedia.org/wiki/Perseids
[not needed as a shield]:https://www.amsmeteors.org/meteor-showers/meteor-faq/#11
[evaporate high]:https://blogs.nasa.gov/Watch_the_Skies/wp-content/uploads/sites/193/2020/12/Geminid_heights_2019.png
[Earth's atmosphere]:https://spaceplace.nasa.gov/atmosphere/en/
[individual Perseid e]:https://apod.nasa.gov/apod/ap210814.html
[individual Perseid t]:https://apod.tw/daily/20210814/
[Jiuquan City]:https://en.wikipedia.org/wiki/Jiuquan
[Gansu Province]:https://youtu.be/U4vwGx3faow
[China]:https://en.wikipedia.org/wiki/China
[Milky Way]:https://apod.nasa.gov/apod/ap200907.html
[Galaxy]:https://solarsystem.nasa.gov/resources/285/the-milky-way-galaxy/
[Jupiter]:https://apod.nasa.gov/apod/ap190205.html
[Saturn]:https://apod.nasa.gov/apod/ap200419.html
[comet dust particles]:https://apod.nasa.gov/apod/ap180808.html
[parallel]:https://www.mathsisfun.com/geometry/parallel-lines.html
[shower meteors]:https://solarsystem.nasa.gov/asteroids-comets-and-meteors/meteors-and-meteorites/in-depth/
[radiant]:https://en.wikipedia.org/wiki/Radiant_(meteor_shower)
[eponymous]:https://www.dictionary.com/browse/eponymous
[Perseus]:https://chandra.harvard.edu/photo/constellations/perseus.html
[curvature of the sky]:https://apod.nasa.gov/apod/ap190624.html
[Perseids]:https://solarsystem.nasa.gov/asteroids-comets-and-meteors/meteors-and-meteorites/perseids/in-depth/

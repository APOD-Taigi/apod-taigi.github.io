---
title: Abell 3827：互食星團 ê 重力透鏡
date: 2021-08-23
publishdate: 2021-08-23T12:00:00+0800
tags: [Abell 3827, 互食星團, 重力透鏡, 星系團, 烏暗物質]
hero: https://apod.nasa.gov/apod/fap/image/2108/Abell3827Lens_Hubble_960.jpg
summary:
categories: [podcast]
vocals: [阿錕]
---

{{% apod %}}

- 原始文章：[Abell 3827: Cannibal Cluster Gravitational Lens](https://apod.nasa.gov/apod/ap210823.html)
- 影像提供：[ESA](https://www.esa.int/)/[Hubble](https://esahubble.org/) & [NASA](https://www.nasa.gov/), [R. Massey](http://www.astro.dur.ac.uk/~rjm/cv.php)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckttq6h6343qo0870qk0l4pkl" >}}

## [漢羅] Abell 3827：互食星團 ê 重力透鏡
這是一个抑是三个星系？
這張 [哈伯影像][featured Hubble image] 是大質量星系團 Abell 3827。
伊 ê 正爿，看起來足無四常 ê，彎彎曲曲、閣有三个中心。
有一个 [較詳細 ê 分析][detailed analysis] 表示，這是仝一个背景星系 ê 三个影像，而且上無猶閣有四个影像才著。
咱看著 ê 光，是背景一个藍光星系發--出來 ê。
光 ùi [幾若條無仝 ê 光路][multiple paths] 迵過星系團複雜 ê 重力到遮，to̍h 親像遠方 ê 光 ùi 幾若條無仝 ê 光路迵過紅酒杯仔 ê [頷頸][through the stem] 仝款。
[研究][Studying] 像 Abell 3827 這款星系團 kah in ê 成員 [星系是按怎 kā 遠方 ê 光拗彎去][galaxies deflect distant light]，會當予咱 [知影][information] 質量 kah [烏暗物質][dark matter] ê 分佈狀況。
Abell 3827 足遠 ê，伊 ê 紅移是 0.1。
伊 ê 光是 13  億年前 [發--出來 ê][left]，比 [恐龍][dinosaurs roamed] tī 地球賴賴趖彼陣閣較早。
所以，[星系團][the cluster's] ê 中心星系，經過一改 [星系互食][galactic cannibalism] 了後，這馬 tī 星系團中央合併做 [一个巨型星系][one huge galaxy]。

## [POJ] Abell sam-pat-jī-chhit: Hō͘-chia̍h seng-thoân ê tiōng-le̍k-thàu-kiàⁿ
Che sī chi̍t-ê iah-sī saⁿ-ê seng-hē?
Chit-tiuⁿ Ha-peh-iáⁿ-siōng sī tōa-chit-liōng seng-hē-thoân Abell sam-pat-jī-chhit.
I ê chiàⁿ-pêng, khòaⁿ--khí-lâi chiok bô sù-siông ê, oan-oan-khiau-khiau, koh ū saⁿ-ê tiong-sim.
Ū chi̍t-ê khah siông-sè ê hun-sek piáu-sī, che sī kâng-chi̍t-ê pōe-kéng seng-hē ê saⁿ-ê iáⁿ-siōng, jî-chhiáⁿ siōng-bô iáu koh-ū sì-ê iáⁿ-siōng chiah-tio̍h.
Lán khòaⁿ--tio̍h-ê kng, sī pōe-kéng chi̍t-ê nâ-kng-seng-hē hoat--chhut-lâi ê.
Kng ùi kúi-ā-tiâu bô-kâng ê kng-lō͘ thàng-kòe seng-hē-thoân ho̍k-cha̍p ê tiōng-le̍k kàu chiah, to̍h chhiⁿ-chhiūⁿ oán-hong ê kng ùi kúi-ā-tiâu bô-kâng ê kng-lō͘ thàng-kòe âng-chiú-poe-á ê ām-kún kāng-khoán.
Gián-kiù chhiūⁿ Abell sam-pat-jī-chhit chit-khoán seng-hē-thoân kah in ê sêng-goân seng-hē sī án-ná kā ông-hong ê kng āu-oan--khì, ē-tàng hō͘ lán chai-iáⁿ chit-liōng kah o͘-àm-bu̍t-chit ê hun-pò͘-chōng-hóng.
Abell sam-pat-jī-chhit chiok-hn̄g ê, i ê ang-î sī lêng-tiám-it.
I ê kng sī cha̍p-saⁿ-ek nî-chêng hoat--chhut-lâi-ê, pí khióng-liông tī Tē-kiû lōa-lōa-sô hit-chūn koh-khah chá.
Só͘-í, seng-hē-thoân ê tiong-sim seng-hē, kéng-kòe chi̍t-kái seng-hē hō͘-chia̍h liáu-āu, chit-má tī seng-hē-thoân tiong-ng ha̍p-pèng chò chi̍t-ê kū-hêng seng-hē.

## [KIP] Abell sam-pat-jī-tshit: Hōo-tsia̍h sing-thuân ê tiōng-li̍k-thàu-kiànn
Tse sī tsi̍t-ê iah-sī sann-ê sing-hē?
Tsit-tiunn Ha-peh-iánn-siōng sī tuā-tsit-liōng sing-hē-thuân Abell sam-pat-jī-tshit.
I ê tsiànn-pîng, khuànn-khí-lâi tsiok bô sù-siông ê, uan-uan-khiau-khiau, koh ū sann-ê tiong-sim.
Ū tsi̍t-ê khah siông-sè ê hun-sik piáu-sī, tse sī kâng-tsi̍t-ê puē-kíng sing-hē ê sann-ê iánn-siōng, jî-tshiánn siōng-bô iáu koh-ū sì-ê iánn-siōng tsiah-tio̍h.
Lán khuànn--tio̍h-ê kng, sī puē-kíng tsi̍t-ê nâ-kng-sing-hē huat--tshut-lâi ê.
Kng uì kuí-ā-tiâu bô-kâng ê kng-lōo thàng-kuè sing-hē-thuân ho̍k-tsa̍p ê tiōng-li̍k kàu tsiah, to̍h tshinn-tshiūnn uán-hong ê kng uì kuí-ā-tiâu bô-kâng ê kng-lōo thàng-kuè âng-tsiú-pue-á ê ām-kún kāng-khuán.
Gián-kiù tshiūnn Abell sam-pat-jī-tshit tsit-khuán sing-hē-thuân kah in ê sîng-guân sing-hē sī án-ná kā ông-hong ê kng āu-uan--khì, ē-tàng hōo lán tsai-iánn tsit-liōng kah oo-àm-bu̍t-tsit ê hun-pòo-tsōng-hóng.
Abell sam-pat-jī-tshit tsiok-hn̄g ê, i ê ang-î sī lîng-tiám-it.
I ê kng sī tsa̍p-sann-ik nî-tsîng huat--tshut-lâi-ê, pí khióng-liông tī Tē-kiû luā-luā-sô hit-tsūn koh-khah tsá.
Sóo-í, sing-hē-thuân ê tiong-sim sing-hē, kíng-kuè tsi̍t-kái sing-hē hōo-tsia̍h liáu-āu, tsit-má tī sing-hē-thuân tiong-ng ha̍p-pìng tsò tsi̍t-ê kū-hîng sing-hē.

## [English] Abell 3827: Cannibal Cluster Gravitational Lens
Is that one galaxy or three?
Toward the right of the [featured Hubble image][featured Hubble image] of the massive galaxy cluster Abell 3827 is what appears to be a most unusual galaxy -- curved and with three centers.
A [detailed analysis][detailed analysis], however, finds that these are three images of the same background galaxy -- and that there are at least four more images.
Light we see from the single background blue galaxy takes [multiple paths][multiple paths] through the complex gravity of the cluster, just like a single distant light can take multiple paths [through the stem][through the stem] of a wine glass.
[Studying][Studying] how clusters like Abell 3827 and their component [galaxies deflect distant light][galaxies deflect distant light] gives [information][information] about how mass and [dark matter][dark matter] are distributed.
Abell 3827 is so distant, having a redshift of 0.1, that the light we see from it [left][left] about 1.3 billion years ago -- before [dinosaurs roamed][dinosaurs roamed] the Earth.
Therefore, [the cluster's][the cluster's] central galaxies have now surely all coalesced -- in a feast of [galactic cannibalism][galactic cannibalism] -- into [one huge galaxy][one huge galaxy] near the cluster's center.

## 詞彙學習（台語漢字/POJ/KIP/華語漢字/English）


- 【互食星團】hō͘-chia̍h seng-thoân/hōo-tsia̍h sing-thuân/互食星團/Cannibal Cluster
- 【重力透鏡】tiōng-le̍k-thàu-kiàⁿ/tiōng-li̍k-thàu-kiànn/重力透鏡/gravitational lensing
- 【星系團】seng-hē-thoân/sing-hē-thuân/星系團/galaxy cluster
- 【烏暗物質】o͘-àm-bu̍t-chit/oo-àm-bu̍t-tsit/烏暗物質/dark matter
- 【星系互食】seng-hē hō͘-chia̍h/sing-hē hōo-tsia̍h/星系互食/galactic cannibalism


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[featured Hubble image]:https://esahubble.org/images/potw2118a/
[detailed analysis]:https://academic.oup.com/mnras/article/477/1/669/4974390
[multiple paths]:https://en.wikipedia.org/wiki/Gravitational_lens
[through the stem]:https://youtu.be/vLp6CwElGP4
[Studying]:https://i.pinimg.com/originals/94/6e/ff/946eff7741c6af1436dfe4975d31d95c.jpg
[galaxies deflect distant light]:https://youtu.be/VeAVmp9MLH4
[information]:https://aasnova.org/2020/07/21/the-fault-in-our-unaligned-stars/
[dark matter]:https://science.nasa.gov/astrophysics/focus-areas/what-is-dark-energy
[left]:http://www.astro.ucla.edu/~wright/CosmoCalc.html
[dinosaurs roamed]:https://youtu.be/3_UJOdFx89I
[the cluster's]:https://apod.nasa.gov/apod/ap980831.html
[galactic cannibalism]:https://www.universetoday.com/89086/galactic-cannibalism/
[one huge galaxy]:https://en.wikipedia.org/wiki/ESO_146-5

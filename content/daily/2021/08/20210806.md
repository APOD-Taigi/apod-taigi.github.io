---
title: 南冕座 ê 恆星 kah 塗粉
date: 2021-08-06
publishdate: 2021-08-06T12:00:00+0800
tags: [南冕座, 反射星雲, 6726, 6727, 6729, IC 4812, NGC 6723, 球形星團]
hero: https://apod.nasa.gov/apod/fap/image/2108/NGC6726_6723_2panel1100.jpg
summary: 這幅望遠鏡影像內底，宇宙塗粉罩 tī 有足濟恆星彼搭，to̍h tī 南冕座，澳洲王冠 ê 北方邊界附近。
categories: [podcast]
vocals: [阿錕]
---

{{% apod %}}

- 原始文章：[Stars and Dust Across Corona Australis](https://apod.nasa.gov/apod/ap210806.html)
- 影像來源 kah [版權][copyright]：[Vikas Chander](https://www.facebook.com/vikas.chander.58)
- 台文翻譯：[An-Li Tsai][An-Li Tsai] ([NCU][NCU])

{{< podcast "cksytzmcbyfik0919xz45091g" >}}

## [漢羅] 南冕座 ê 恆星 kah 塗粉
這幅望遠鏡影像內底，宇宙塗粉罩 tī 有足濟恆星彼搭，to̍h tī 南冕座，[澳洲王冠][Corona Australis] ê 北方邊界附近。
比 500 光年較近 ê 塗粉雲 kā [銀河][Milky Way] 內底較遠 ê 背景星 ê [光攏閘牢][block light] 矣。
若是 ùi 雲估計 ê 距離來算，這幅圖面頂到下跤是 2 度闊，超過 15 光年長。
[正爿面頂是一陣][At top right is a group] 古錐 ê 反射星雲，編號是 [NGC 6726, 6727, 6729, kah IC 4812][NGC 6726, 6727, 6729]。
有一个特別 ê 藍光是 ùi 足燒 ê 恆星 [反射][reflected by] 宇宙塗粉來 ê。
這个塗粉嘛 kā [這區][in the region] 猶咧形成 ê 恆星 閘牢咧。
Tī 藍色發射星雲面頂，有一个較細 ê 天體 NGC 6729，to̍h 踅 tī [少年][young] 變星，[南冕座 R][R Coronae Australis] ê 邊仔。
伊 ê 正爿是紅光 ê 弧 kah 環。
這是 [HH 天體][Herbig Haro objects]，kah 高能、新誕生 ê 恆星有關。
壯觀 ê [球形星團][globular star cluster] NGC 6723 to̍h tī 這幅圖 ê 倒爿下跤。
雖罔講 NGC 6723 是 [這陣天體 ê 一部份][to be part of the group]，伊內底較老 ê 恆星是離咱 30000 光年遠，比 [南冕座塗粉雲][Corona Australis dust clouds] 內底 ê 少年恆星閣較遠。


## [POJ] Lâm-bián-chō ê hêng-chhiⁿ kah thô͘-hún
Chit-pak bōng-oán-kiàⁿ iáⁿ-siōng lāi-té, ú-tiū thô͘-hún tà tī ū chiok-chōe hêng-chhiⁿ hit-tah, to̍h tī Lâm-bián-chō, Ò-chiu-ông-koan ê pak-hong pian-kài hū-kūn.
Pí gō͘-pah kng-nî khah kūn ê thô͘-hún-hûn kā Gîn-hô lāi-té khah hn̄g ê pōe-kéng-chhiⁿ ê kng lóng cha̍h-tiâu ah.
Nā-sī ùi hûn kó͘-kè ê kū-lî lâi sǹg, chit-pak-tô͘ bīn-téng kàu ē-kha sī nn̄g tō͘ khoah, chhiau-kòe cha̍p-gō͘ kng-nî tn̂g.
Chiàⁿ-pêng bīn-téng sī chi̍t-tīn kó͘-chui ê hoán-siā-seng-hûn, pian-hō sī NGC lio̍k-chhit-jī-lio̍k, lio̍k-chhit-jī-chhit, lio̍k-chhit-jī-kiú, kah IC sù-pat-it-jī.
Ū chi̍t-ê te̍k-pia̍t ê nâ-kng sī ùi chiok-sio ê hêng-chhiⁿ hoán-siā ú-tiū thô͘-hún lâi ê.
Chit-ê thô͘-hún mā kā chit-khu iáu leh hêng-sêng ê hêng-chhiⁿ cha̍h-tiâu leh.
Tī nâ-sek hoat-siā seng-hûn bīn-téng, ū chi̍t-ê khah sè ê thian-thé NGC 6729, to̍h se̍h tī siàu-liân piàn-seng, Lâm-bián-chō R ê piⁿ-á.
I ê chiàⁿ-pêng sī âng-kng ê hô͘ kah khoân.
Che sī HH thian-thé, kah ko-lêng, sin tàn-seng ê hêng-chhiⁿ ū-koan.
Chòng-koan ê kiû-hêng-seng-thoân NGC lio̍k-chhit-jī-sam to̍h tī chit-pak-tô͘ ê tò-pêng ē-kha.
Sui-bóng kóng NGC lio̍k-chhit-jī-sam sī chit-tīn thian-thé ê chi̍t-pō͘-hūn, i lāi-té khah lāu ê hêng-chhiⁿ sī lî lán saⁿ-bān kng-nî hn̄g, pí Lâm-bián-chō thô͘-hún-hûn lāi-té ê siàu-liân hêng-chhiⁿ koh-khah hn̄g.

## [KIP] Lâm-bián-tsō ê hîng-tshinn kah thôo-hún
Tsit-pak bōng-uán-kiànn iánn-siōng lāi-té, ú-tiū thôo-hún tà tī ū tsiok-tsuē hîng-tshinn hit-tah, to̍h tī Lâm-bián-tsō, Ò-tsiu-ông-kuan ê pak-hong pian-kài hū-kūn.
Pí gōo-pah kng-nî khah kūn ê thôo-hún-hûn kā Gîn-hô lāi-té khah hn̄g ê puē-kíng-tshinn ê kng lóng tsa̍h-tiâu ah.
Nā-sī uì hûn kóo-kè ê kū-lî lâi sǹg, tsit-pak-tôo bīn-tíng kàu ē-kha sī nn̄g tōo khuah, tshiau-kuè tsa̍p-gōo kng-nî tn̂g.
Tsiànn-pîng bīn-tíng sī tsi̍t-tīn kóo-tsui ê huán-siā-sing-hûn, pian-hō sī NGC lio̍k-tshit-jī-lio̍k, lio̍k-tshit-jī-tshit, lio̍k-tshit-jī-kiú, kah IC sù-pat-it-jī.
Ū tsi̍t-ê ti̍k-pia̍t ê nâ-kng sī uì tsiok-sio ê hîng-tshinn huán-siā ú-tiū thôo-hún lâi ê.
Tsit-ê thôo-hún mā kā tsit-khu iáu leh hîng-sîng ê hîng-tshinn tsa̍h-tiâu leh.
Tī nâ-sik huat-siā sing-hûn bīn-tíng, ū tsi̍t-ê khah sè ê thian-thé NGC 6729, to̍h se̍h tī siàu-liân piàn-sing, Lâm-bián-tsō R ê pinn-á.
I ê tsiànn-pîng sī âng-kng ê hôo kah khuân.
Tse sī HH thian-thé, kah ko-lîng, sin tàn-sing ê hîng-tshinn ū-kuan.
Tsòng-kuan ê kiû-hîng-sing-thuân NGC lio̍k-tshit-jī-sam to̍h tī tsit-pak-tôo ê tò-pîng ē-kha.
Sui-bóng kóng NGC lio̍k-tshit-jī-sam sī tsit-tīn thian-thé ê tsi̍t-pōo-hūn, i lāi-té khah lāu ê hîng-tshinn sī lî lán sann-bān kng-nî hn̄g, pí Lâm-bián-tsō thôo-hún-hûn lāi-té ê siàu-liân hîng-tshinn koh-khah hn̄g.

## [English] Stars and Dust Across Corona Australis
Cosmic dust clouds cross a rich field of stars in this telescopic vista near the northern boundary of [Corona Australis][Corona Australis], the Southern Crown.
Less than 500 light-years away the dust clouds effectively [block light][block light] from more distant background stars in the [Milky Way][Milky Way].
Top to bottom the frame spans about 2 degrees or over 15 light-years at the clouds' estimated distance.
[At top right is a group][At top right is a group] of lovely reflection nebulae cataloged as [NGC 6726, 6727, 6729][NGC 6726, 6727, 6729], and IC 4812.
A characteristic blue color is produced as light from hot stars is [reflected by][reflected by] the cosmic dust.
The dust also obscures from view stars [in the region][in the region] still in the process of formation.
Just above the bluish reflection nebulae a smaller NGC 6729 surrounds [young][young] variable star [R Coronae Australis][R Coronae Australis].
To its right are telltale reddish arcs and loops identified as [Herbig Haro objects][Herbig Haro objects] associated with energetic newborn stars.
Magnificent [globular star cluster][globular star cluster] NGC 6723 is at bottom left in the frame.
Though NGC 6723 appears [to be part of the group][to be part of the group], its ancient stars actually lie nearly 30,000 light-years away, far beyond the young stars of the [Corona Australis dust clouds][Corona Australis dust clouds].

## 詞彙學習（漢羅/POJ/KIP/華語/English）
- 【南冕座】Lâm-bián-chō/Lâm-bián-tsō/南冕座/Corona Australis
- 【反射星雲】hoán-siā-seng-hûn/huán-siā-sing-hûn/反射星雲/reflection nebulae
- 【球形星團】kiû-hêng-seng-thoân/kîu-hîng-sing-thuân/球狀星團/globular star cluster
- 【變星】piàn-seng/piàn-sing/變星/variable star
- 【南冕座 R】Lâm-bián-chō R/Lâm-bián-tsō R/南冕座 R/R Coronae Australis
- 【HH 天體】HH thian-thé/HH thian-thé/HH 天體/Herbig Haro objects

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Corona Australis]:http://www.botproductions.com/stellar/corona_australis.html
[block light]:https://apod.nasa.gov/apod/ap090425.html
[Milky Way]:http://members.nova.org/~sol/chview/chv5.htm
[At top right is a group]:https://apod.nasa.gov/apod/fap/image/0407/ngc6726_wide_tanlbl1.jpg
[NGC 6726, 6727, 6729]:http://www.aao.gov.au/images/captions/aat073.html
[reflected by]:https://apod.nasa.gov/apod/ap011228.html
[in the region]:http://arxiv.org/abs/1211.6945
[young]:https://apod.nasa.gov/apod/ap031226.html
[R Coronae Australis]:http://www.solstation.com/stars/r-coraus.htm
[Herbig Haro objects]:https://apod.nasa.gov/apod/ap111027.html
[globular star cluster]:https://apod.nasa.gov/apod/ap120614.html
[to be part of the group]:http://photojournal.jpl.nasa.gov/catalog/PIA13064
[Corona Australis dust clouds]:http://www.eso.org/public/videos/eso1109a/

---
title: EHT 解析半人馬座 A 烏洞 ê 中央噴流影像
date: 2021-08-04
publishdate: 2021-08-04T12:00:00+0800
tags: [半人馬座 A, 超大質量烏洞, 烏洞, 噴流, EHT, 活跳星系, 事件視界望遠鏡, 電波望遠鏡, 大質量恆星, ALMA, NOEMA]
hero: https://apod.nasa.gov/apod/fap/image/2108/CenAjets_Eht_960.jpg
summary: 超大質量烏洞是按怎產生能量足強 ê 噴流？為著欲揣著這个答案，EHT 望遠鏡 kā 厝邊活跳星系，半人馬座 A，ê 中央區顯像出來。
categories: [podcast]
vocals: [蔡老師]
---

{{% apod %}}

- 原始文章：[EHT Resolves Central Jet from Black Hole in Cen A](https://apod.nasa.gov/apod/ap210804.html)
- 影像來源：Radboud University; CSIRO/ATNF/I.Feain et al., R.Morganti et al., N.Junkes et al.; ESO/WFI; MPIfR/ESO/APEX/A. Weiss et al.; NASA/CXC/CfA/R. Kraft et al.; TANAMI/C. Mueller et al.; EHT/M. Janssen et al.
- 台文翻譯：[An-Li Tsai][An-Li Tsai] ([NCU][NCU])

{{< podcast "cku5pj0ds9oue0801j632mt5j" >}}

## [漢羅] EHT 解析半人馬座 A 烏洞 ê 中央噴流影像
超大質量烏洞是按怎產生能量足強 ê 噴流？
為著欲揣著這个答案，[事件視界望遠鏡][Event Horizon Telescope] (EHT) kā 厝邊 [活跳星系][active galaxy]，半人馬座 A，ê 中央區顯像出來。
這規組一格一格 ê [主題插圖][featured inset images] 攏是 [半人馬座 A][Centaurus A]。
Ùi 上大尺度（幾若个月球闊 ê [天區][more sky]）到這馬會當看著 ê 上細尺度（月球面頂 [一粒 goo-lú-huh 球大細 ê 天區][golf ball on the moon]）攏有。
這張新 ê 影像面頂 ê 兩條噴流，實際上是 [一條噴流][single jet t] ê 兩爿。
這个 [新發現 ê][newly discovered] 噴流邊界光度加強現象，並無解決 [噴流是按怎產生 ê 謎題][jet-creation mystery]。
毋閣有暗示講，這个粒子噴流是去予較強 ê 壓力 kā 箍牢 ê，可能 kah [磁場][magnetic field t] 有關。
[EHT][The EHT] 是 [全球][the Earth] ê 電波望遠鏡組合，ùi 美國 [Hawaii][Hawaii] [加州理工學院 ê 次毫米波天文台][Caltech Submillimeter Observatory]、[智利][Chile] ê [ALMA][ALMA] 天文台、到 [法國][France] ê [NOEMA][NOEMA] 天文台，[等等][more]。
EHT 會繼續觀測大質量恆星、厝邊 [烏][black] [洞][holes t]、kah in ê 高能環境。

## [POJ] EHT kái-sek Poàn-jîn-má-chō A o͘-tōng ê tiong-ng phùn-liû iáⁿ-siōng
Chhiau-tōa-chit-liōng-o͘-tōng sī án-ná sán-seng lêng-liōng chiok-kiông ê phùn-liû?
Ūi-tio̍h beh chhōe-tio̍h chit-ê tap-àn, Sū-kiāⁿ sī-kài bōng-oán-kiàⁿ (EHT) kā chhù-piⁿ oa̍h-thiàu-seng-hē, Poàn-jîn-má-chō A, ê tiong-ng-khu hián-siōng chhut-lâi.
Chi̍t kui-cho͘ chi̍t-keh-chi̍t-keh ê chú-tê chhah-tô͘ lóng sī Poàn-jîn-má-chō A.
Ùi siōng tōa chhioh-tō͘ (kúi-ā-ê goe̍h-kiû khoah ê thian-khu) kàu chit-má ē-tàng khòaⁿ-tio̍h ê siōng-sè chhioh-tō͘ (goe̍h-kiû bīn-téng chi̍t-lia̍p goo-lú-huh kiû tōa-sè ê thian-khu) lóng ū.
Chit-tiuⁿ sin ê iáⁿ-siōng bīn-téng ê nn̄g-tiâu phùn-liû, si̍t-chè-siōng sī chi̍t-tiâu phùn-liû ê nn̄g-pêng.
Chit-ê sin hoat-hiān ê phùn-liû pian-kài kng-tō͘ ka-kiông hián-siōng, pēng-bô kái-koat phùn-liû sī án-ná sán-seng ê bê-tê.
M̄-koh ū àm-sī kóng, chit-ê lia̍p-chú phùn-liû sī khì hō͘ khah-kiông ê ap-le̍k kā kho͘-tiâu ê, khó-lêng kah chû-tiûⁿ ū-koan.
EHT sī choân-kiû ê tiān-pho bōng-oán-kiàⁿ cho͘-ha̍p, ùi Bí-kok Hawaii Ka-chiu lí-kang-ha̍k-īⁿ ê Chhù-hô-bí-pho thian-bûn-tâi, Tì-lī ê ALMA thian-bûn-tâi, kàu Hoat-kok ê NOEMA thian-bûn-tâi, téng-téng.
EHT ē kè-sio̍k koan-chhek tōa-chit-liōng hêng-chhiⁿ, chhù-piⁿ o͘-tōng, kah in ê ko-lêng khoân-kéng.

## [KIP] EHT kái-sik Puàn-jîn-má-tsō A oo-tōng ê tiong-ng phùn-liû iánn-siōng
Tshiau-tuā-tsit-liōng-oo-tōng sī án-ná sán-sing lîng-liōng tsiok-kiông ê phùn-liû?
Uī-tio̍h beh tshuē-tio̍h tsit-ê tap-àn, Sū-kiānn sī-kài bōng-uán-kiànn (EHT) kā tshù-pinn ua̍h-thiàu-sing-hē, Puàn-jîn-má-tsō A, ê tiong-ng-khu hián-siōng tshut-lâi.
Tsi̍t kui-tsoo tsi̍t-keh-tsi̍t-keh ê tsú-tê tshah-tôo lóng sī Puàn-jîn-má-tsō A.
Uì siōng tuā tshioh-tōo (kuí-ā-ê gue̍h-kiû khuah ê thian-khu) kàu tsit-má ē-tàng khuànn-tio̍h ê siōng-sè tshioh-tōo (gue̍h-kiû bīn-tíng tsi̍t-lia̍p goo-lú-huh kiû tuā-sè ê thian-khu) lóng ū.
Tsit-tiunn sin ê iánn-siōng bīn-tíng ê nn̄g-tiâu phùn-liû, si̍t-tsè-siōng sī tsi̍t-tiâu phùn-liû ê nn̄g-pîng.
Tsit-ê sin huat-hiān ê phùn-liû pian-kài kng-tōo ka-kiông hián-siōng, pīng-bô kái-kuat phùn-liû sī án-ná sán-sing ê bê-tê.
M̄-koh ū àm-sī kóng, tsit-ê lia̍p-tsú phùn-liû sī khì hōo khah-kiông ê ap-li̍k kā khoo-tiâu ê, khó-lîng kah tsû-tiûnn ū-kuan.
EHT sī tsuân-kiû ê tiān-pho bōng-uán-kiànn tsoo-ha̍p, uì Bí-kok Hawaii Ka-tsiu lí-kang-ha̍k-īnn ê Tshù-hô-bí-pho thian-bûn-tâi, Tì-lī ê ALMA thian-bûn-tâi, kàu Huat-kok ê NOEMA thian-bûn-tâi, tíng-tíng.
EHT ē kè-sio̍k kuan-tshik tuā-tsit-liōng hîng-tshinn, tshù-pinn oo-tōng, kah in ê ko-lîng khuân-kíng.

## [English] EHT Resolves Central Jet from Black Hole in Cen A
How do supermassive black holes create powerful jets?
To help find out, the [Event Horizon Telescope][Event Horizon Telescope] (EHT) imaged the center of the nearby [active galaxy][active galaxy] [Centaurus A][Centaurus A].
The cascade of [featured inset images][featured inset images] shows Cen A from it largest, taking up [more sky][more sky] than many moons, to its now finest, taking up only as much sky as an [golf ball on the moon][golf ball on the moon].
The new image shows what may look like two jets -- but is actually two sides of a [single jet][single jet e].
This [newly discovered][newly discovered] jet-edge brightening does not solve the [jet-creation mystery][jet-creation mystery], but does imply that the particle outflow is confined by a strong pressure -- possibly involving a [magnetic field][magnetic field e].
[The EHT][The EHT] is a coordination of radio telescopes from around [the Earth][the Earth] -- from the [Caltech Submillimeter Observatory][Caltech Submillimeter Observatory] in [Hawaii][Hawaii] USA, to [ALMA][ALMA] in [Chile][Chile], to [NOEMA][NOEMA] in [France][France], and [more][more].
The EHT will continue to observe massive, nearby [black][black] [holes][holes e] and their energetic surroundings.

## 詞彙學習（台語漢字/POJ/KIP/華語漢字/English）
- 【解析】kái-sek/kái-sik/解析/resolve
- 【半人馬座 A】Poàn-jîn-má-chō A/Puàn-jîn-má-tsō A/半人馬座 A/Centaurus A
- 【噴流】phùn-liû/phùn-liû/噴流/jet
- 【事件視界望遠鏡】Sū-kiāⁿ sī-kài bōng-oán-kiàⁿ/Sū-kiānn sī-kài bōng-uán-kiànn/事件視界望遠鏡/Event Horizon Telescope (EHT)
- 【次毫米波天文台】Chhù-hô-bí-pho thian-bûn-tâi/Tshù-hô-bí-pho thian-bûn-tâi/次毫米波天文台/the Submillimeter Observatory
- 【電波望遠鏡】tiān-pho bōng-oán-kiàⁿ/tiān-pho bōng-uán-kiànn/電波望遠鏡/radio telescopes
- 【超大質量烏洞】Chhiau-tōa-chit-liōng-o͘-tōng/Tshiau-tuā-tsit-liōng-oo-tōng/超大質量黑洞/supermassive black hole
- 【活跳星系】oa̍h-thiàu-seng-hē/ua̍h-thiàu-sing-hē/活躍星系/active galaxy

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[Event Horizon Telescope]:https://eventhorizontelescope.org/about
[active galaxy]:https://imagine.gsfc.nasa.gov/science/objects/active_galaxies1.html
[Centaurus A]:https://apod.nasa.gov/apod/ap151119.html
[featured inset images]:https://www.almaobservatory.org/en/press-releases/eht-pinpoints-dark-heart-of-the-nearest-radio-galaxy/
[more sky]:https://www.geogebra.org/m/uyfqbyba
[golf ball on the moon]:https://www.golfspan.com/how-many-golf-balls-on-the-moon
[single jet e]:https://apod.nasa.gov/apod/ap210117.html
[single jet t]:https://apod.tw/daily/20210117/
[newly discovered]:https://www.nature.com/articles/s41550-021-01417-w
[jet-creation mystery]:https://i.redd.it/2vj4png9nm951.jpg
[magnetic field e]:https://apod.nasa.gov/apod/ap210421.html
[magnetic field t]:https://apod.tw/daily/20210421/
[The EHT]:https://en.wikipedia.org/wiki/Event_Horizon_Telescope
[the Earth]:https://solarsystem.nasa.gov/planets/earth/in-depth/
[Caltech Submillimeter Observatory]:http://cso.caltech.edu/
[Hawaii]:https://en.wikipedia.org/wiki/Hawaii
[ALMA]:https://apod.nasa.gov/apod/ap140526.html
[Chile]:https://en.wikipedia.org/wiki/Chile
[NOEMA]:https://youtu.be/EhhcmN28XbM
[France]:https://en.wikipedia.org/wiki/France
[more]:https://eventhorizontelescope.org/array
[black]:https://apod.nasa.gov/apod/ap190411.html
[holes e]:https://apod.nasa.gov/apod/ap210331.html
[holes t]:https://apod.tw/daily/20210331/

---
title: Jezero 隕石坑：3D ê 山龍
date: 2021-08-07
publishdate: 2021-08-07T12:00:00+0800
tags: [Jezero, 隕石坑, 3D, 火星, 獨創號, 直升機, 探測車]
hero: https://apod.nasa.gov/apod/fap/image/2108/PIA24688_RTE_Anaglyph1024.jpg
summary: 這个 3D 彩色影像是 tī 7 月 24，火星獨創號直升機第十改 tī 這粒紅色行星面頂飛 ê 時陣翕 ê。

---

{{% apod %}}

- 原始文章：[Jezero Crater: Raised Ridges in 3D](https://apod.nasa.gov/apod/ap210807.html)
- 影像提供：[NASA](https://www.nasa.gov/), [JPL-Caltech](https://www.jpl.nasa.gov), [Ingenuity](https://mars.nasa.gov/technology/helicopter/)
- 台文翻譯：[An-Li Tsai][An-Li Tsai] ([NCU][NCU])

## [漢羅] Jezero 隕石坑：3D ê 山龍
Kā 你 ê 3D 目鏡提來，[踮火星表面徙動看覓咧][hover over the surface of Mars]。
這个 3D 彩色影像是 tī 7 月 24，火星獨創號直升機第十改 [tī 這粒紅色行星面頂飛][flight above the Red Planet] ê 時陣翕 ê。
獨創號 ê 彩色 kha-mé-lah 翕兩張影像。
兩張攏是 tī 12 公尺懸 ê 所在翕 ê，毋閣有小可仔搝開幾若公尺來提供立體視覺。
這是提來建構彩色浮雕 ê 技術。
獨創號 ê 立體影像是火星 [毅力號][Perseverance] 探測車科學團隊要求欲做 ê。
團隊想欲 tī 毅力號第一改 ê 科學活動期間到 Jezero 隕石坑內底 ê 山龍 [參觀][considering a visit]。

## [POJ] Jezero Ún-se̍k-kheⁿ: Saⁿ-D ê soaⁿ-lêng
Kā lí ê saⁿ-D ba̍k-kiàⁿ the̍h--lâi, tiám Hóe-chhiⁿ piáu-bīn sóa-tāng khòaⁿ-māi leh.
Chi̍t-ê saⁿ-D chhái-sek iáⁿ-siōng sī tī chhit goe̍h jī-sì, Hóe-chhiⁿ To̍k-chhòng-hō ti̍t-seng-ki tē-cha̍p-kái tī chi̍t-lia̍p âng-sek kiâⁿ-chhiⁿ bīn-téng poe ê sî-chūn hip--ê.
To̍k-chhòng-hō ê chhái-sek kha-mé-lah hip nn̄g-tiuⁿ iáⁿ-siōng.
Nn̄g-tiuⁿ lóng sī tī cha̍p-jī kong-chhioh koân ê só͘-chāi hip ê, m̄-koh ū sió-khóa-á giú-khui kúi-ā kong-chhioh lâi the̍h-kiong li̍p-thé sī-kak.
Che sī the̍h-lâi kiàn-kò͘ chhái-sek phû-tiau ê ki-su̍t.
To̍k-chhòng-hō ê li̍p-thé iáⁿ-siōng sī Hóe-chhiⁿ Gē-le̍k-hō thàm-chhek-chhia kho-ha̍k thoân-tūi iau-kiû beh chò--ê.
Thoân-tūi siūⁿ-beh tī Gē-le̍k-hō tē-it-kái ê kho-ha̍k oa̍h-tāng kî-kan kàu Jezero ún-se̍k-kheⁿ lāi-té ê soaⁿ-lêng chham-koan.

## [KIP] Jezero Ún-si̍k-khenn: Sann-D ê suann-lîng
Kā lí ê sann-D ba̍k-kiànn the̍h--lâi, tiám Hué-tshinn piáu-bīn suá-tāng khuànn-māi leh.
Tsi̍t-ê sann-D tshái-sik iánn-siōng sī tī tshit gue̍h jī-sì, Hué-tshinn To̍k-tshòng-hō ti̍t-sing-ki tē-tsa̍p-kái tī tsi̍t-lia̍p âng-sik kiânn-tshinn bīn-tíng pue ê sî-tsūn hip--ê.
To̍k-tshòng-hō ê tshái-sik kha-mé-lah hip nn̄g-tiunn iánn-siōng.
Nn̄g-tiunn lóng sī tī tsa̍p-jī kong-tshioh kuân ê sóo-tsāi hip ê, m̄-koh ū sió-khuá-á giú-khui kuí-ā kong-tshioh lâi the̍h-kiong li̍p-thé sī-kak.
Tse sī the̍h-lâi kiàn-kòo tshái-sik phû-tiau ê ki-su̍t.
To̍k-tshòng-hō ê li̍p-thé iánn-siōng sī Hué-tshinn Gē-li̍k-hō thàm-tshik-tshia kho-ha̍k thuân-tuī iau-kiû beh tsò--ê.
Thuân-tuī siūnn-beh tī Gē-li̍k-hō tē-it-kái ê kho-ha̍k ua̍h-tāng kî-kan kàu Jezero ún-si̍k-khenn lāi-té ê suann-lîng tsham-kuan.

## [English] Jezero Crater: Raised Ridges in 3D
Get out your red-blue glasses and [hover over the surface of Mars][hover over the surface of Mars].
Taken on July 24, the 3D color view is from the Mars Ingenuity Helicopter's 10th [flight above the Red Planet][flight above the Red Planet].
Two images from Ingenuity's color camera, both captured at an altitude of 12 meters (40 feet), but a few meters apart to provide a stereo perspective, were used to construct the color anaglyph.
Ingenuity's stereo images were made at the request of the Mars [Perseverance][Perseverance] rover science team.
The team is [considering a visit][considering a visit] to these raised ridges on the floor of Jezero Crater during Perseverance's first science campaign.

## 詞彙學習（台語漢字/POJ/KIP/華語漢字/English）
- 【獨創號直升機】To̍k-chhòng-hō ti̍t-seng-ki/To̍k-tshòng-hō ti̍t-sing-ki/獨創號直升機/Ingenuity Helicopter
- 【毅力號探測車】Gē-le̍k-hō thàm-chhek-chhia/Gē-li̍k-hō thàm-tshik-tshia/毅力號探測車/
- 【Jezero 隕石坑】Jezero Ún-se̍k-kheⁿ/Jezero Ún-si̍k-khenn/Jezero 隕石坑/Jezero Crater

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[hover over the surface of Mars]:https://mars.nasa.gov/news/9004/my-favorite-martian-image-helicopter-scouts-ridge-area-for-perseverance/
[flight above the Red Planet]:https://mars.nasa.gov/technology/helicopter/status/
[Perseverance]:https://www.nasa.gov/press-release/nasa-perseverance-mars-rover-to-acquire-first-sample
[considering a visit]:https://mars.nasa.gov/mars2020/mission/where-is-the-rover/

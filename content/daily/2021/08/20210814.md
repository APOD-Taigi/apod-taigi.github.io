---
title: 島宇宙 kah 宇宙沙
date: 2021-08-14
publishdate: 2021-08-14T12:00:00+0800
tags: [英仙座流星雨, 仙女座星系, M31, NGC 869, NGC 884]
hero: https://apod.nasa.gov/apod/fap/image/2108/IMG_20210813_143919_1024.jpg
summary: 這是 tī 逐年攏有 ê 英仙座流星上濟彼陣看著 ê。流星光 ùi 倒爿下跤行到正爿頂懸。

---

{{% apod %}}

- 原始文章：[Island Universe, Cosmic Sand](https://apod.nasa.gov/apod/ap210814.html)
- 影像提供 kah [版權][copyright]：[Marzena Rogozinska](https://www.instagram.com/marzena_astrophotography/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 島宇宙 kah 宇宙沙
咱銀河系內底 ê 恆星 to̍h tī 這个目睭看會著 ê 視野內底四界攏是。
這張是 8 月 13 半暝了後 tī 波蘭 Busko-Zdroj ê 夜空感光 30 秒鐘翕著 ê 有 [彩色光跡][colorful and bright trail] ê [英仙座流星][Perseid meteor]。
這是 tī [逐年攏有 ê 英仙座流星][annual Perseid] 上濟彼陣看著 ê。
流星光 ùi 倒爿下跤到正爿頂懸。
宇宙沙四界噴 ê 沙粒是週期性彗星 Swift-Tuttle ê 沙塗。
In 用一秒鐘 60 公里緊 ê 速度 迵過地球大氣層 ê 時陣會蒸發。
Tī 這幅圖中央倚正爿頂懸，比銀河系恆星閣較遠 ê 所在，有一个 [島宇宙][island universe] 叫做 M31，嘛叫做仙女座星系。
[仙女座星系][Andromeda Galaxy] 是直接用目睭 to̍h 簡單看會著 ê 上遠 ê 天體，有 2500 萬光年遠。
毋閣咱目睭開始看會著 ê 流星軌跡，離咱地球表面才 [100 公里][100 kilometers] 遠爾爾。
軌跡尾溜指向 ê 流星雨 [輻射點][radiant] 是 tī 英仙座，to̍h tī 這幅圖 ê 倒爿下跤。
綴這粒足光 ê 英仙座流星 ê 軌跡到倒爿下跤，會當看著英仙座 ê [雙星團][double star cluster] NGC 869 kah NGC 884 ê 恆星。

## [POJ] Tó-ú-tiū kah Ú-tiū-soa
Lán Gîn-hô-hē lāi-té ê hêng-chhiⁿ to̍h tī chit-ê ba̍k-chiu khòaⁿ-ē-tio̍h ê sī-iá lāi-té sì-kòe lóng-sī.
Chit-tiuⁿ sī poeh goe̍h cha̍p-saⁿ pòaⁿ-mî liáu-āu tī Pho-lân Busko-Zdroj ê iā-khong kám-kng saⁿ-cha̍p bió-cheng hip-tio̍h ê ū chhái-sek kng-jiah ê Eng-sian-chō liû-chhiⁿ.
Che sī tī ta̍k-nî lóng ū ê Eng-sian-chō liû-chhiⁿ siōng-chōe hit-chūn khòaⁿ--tio̍h-ê.
Liû-chhiⁿ-kng ùi tò-pêng ē-kha kàu chiàⁿ-pêng téng-koân.
Ú-tiū-soa sì-kòe phùn ê soa-lia̍p sī chiu-kî-sèng hui-chhiⁿ Swift-Tuttle ê soa-thô͘.
In iōng chi̍t-bió-cheng la̍k-cha̍p kong-lí kín ê sok-tō͘ thàng-kòe Tē-kiû tōa-khì-chân ê sî-chūn ē cheng-hoat.
Tī chit-pak-tô͘ tiong-ng óa chiàⁿ-pêng téng-koân, pí Gîn-hô-hē hêng-chhiⁿ koh-khah hn̄g ê só͘-chāi, ū chi̍t-ê tó-ú-tiū kiò-chò M-saⁿ-cha̍p-it, mā kiò-chò Sian-lú-chō seng-hē.
Sian-lú-chō seng-hē sī ti̍t-chiap iōng ba̍k-chiu to̍h kán-tan khòaⁿ-ē-tio̍h ê siōng-hn̄g ê thian-thé, ū nn̄g-chheng-gō͘-pah-bān kng-nî hn̄g.
M̄-koh lán ba̍k-chiu khai-sí khòaⁿ-ē-tio̍h ê liû-chhiⁿ kúi-jiah, lî lán Tē-kiû piáu-bīn chiah chi̍t-pah kong-lí hn̄g niā-niā.
Kúi-jiah bóe-liu chí-hiòng ê liû-chhiⁿ-hō͘ hok-siā-tiám sī tī Eng-sian-chō, to̍h tī chit-pak-tô͘ ê tò-pêng ē-kha.
Tòe chit-lia̍p chiok-kng ê Eng-sian-chō liû-chhiⁿ ê kúi-jiah tò-pêng ē-kha, ē-tàng khòaⁿ-tio̍h Eng-sian-chō ê siang-seng-thoân NGC pat-lio̍k-kiú kah NGC pa̍t-pa̍t-sù ê hêng-chhiⁿ.

## [KIP] Tó-ú-tiū kah Ú-tiū-sua
Lán Gîn-hô-hē lāi-té ê hîng-tshinn to̍h tī tsit-ê ba̍k-tsiu khuànn-ē-tio̍h ê sī-iá lāi-té sì-kuè lóng-sī.
Tsit-tiunn sī pueh gue̍h tsa̍p-sann puànn-mî liáu-āu tī Pho-lân Busko-Zdroj ê iā-khong kám-kng sann-tsa̍p bió-tsing hip-tio̍h ê ū tshái-sik kng-jiah ê Ing-sian-tsō liû-tshinn.
Tse sī tī ta̍k-nî lóng ū ê Ing-sian-tsō liû-tshinn siōng-tsuē hit-tsūn khuànn--tio̍h-ê.
Liû-tshinn-kng uì tò-pîng ē-kha kàu tsiànn-pîng tíng-kuân.
Ú-tiū-sua sì-kuè phùn ê sua-lia̍p sī tsiu-kî-sìng hui-tshinn Swift-Tuttle ê sua-thôo.
In iōng tsi̍t-bió-tsing la̍k-tsa̍p kong-lí kín ê sok-tōo thàng-kuè Tē-kiû tuā-khì-tsân ê sî-tsūn ē tsing-huat.
Tī tsit-pak-tôo tiong-ng uá tsiànn-pîng tíng-kuân, pí Gîn-hô-hē hîng-tshinn koh-khah hn̄g ê sóo-tsāi, ū tsi̍t-ê tó-ú-tiū kiò-tsò M-sann-tsa̍p-it, mā kiò-tsò Sian-lú-tsō sing-hē.
Sian-lú-tsō sing-hē sī ti̍t-tsiap iōng ba̍k-tsiu to̍h kán-tan khuànn-ē-tio̍h ê siōng-hn̄g ê thian-thé, ū nn̄g-tshing-gōo-pah-bān kng-nî hn̄g.
M̄-koh lán ba̍k-tsiu khai-sí khuànn-ē-tio̍h ê liû-tshinn kuí-jiah, lî lán Tē-kiû piáu-bīn tsiah tsi̍t-pah kong-lí hn̄g niā-niā.
Kuí-jiah bué-liu tsí-hiòng ê liû-tshinn-hōo hok-siā-tiám sī tī Ing-sian-tsō, to̍h tī tsit-pak-tôo ê tò-pîng ē-kha.
Tuè tsit-lia̍p tsiok-kng ê Ing-sian-tsō liû-tshinn ê kuí-jiah tò-pîng ē-kha, ē-tàng khuànn-tio̍h Ing-sian-tsō ê siang-sing-thuân NGC pat-lio̍k-kiú kah NGC pa̍t-pa̍t-sù ê hîng-tshinn.

## [English] Island Universe, Cosmic Sand
Stars in our own Milky Way Galaxy are scattered through this eye-catching field of view.
From the early hours after midnight on August 13, the 30 second exposure of the night sky over Busko-Zdroj, Poland records the [colorful and bright trail][colorful and bright trail] of a [Perseid meteor][Perseid meteor].
Seen near the peak of the [annual Perseid][annual Perseid] meteor shower it flashes from lower left to upper right.
The hurtling grain of cosmic sand, a piece of dust from periodic comet Swift-Tuttle, vaporized as it passed through planet Earth's atmosphere at almost 60 kilometers per *second*.
Just above and right of center, well beyond the stars of the Milky Way, lies the [island universe][island universe] known as M31 or the Andromeda galaxy.
The [Andromeda Galaxy][Andromeda Galaxy] is the most distant object easily visible to the naked-eye, about 2.5 million light-years away.
The visible meteor trail begins only about [100 kilometers][100 kilometers] above Earth's surface, though.
It points back to the meteor shower [radiant][radiant] in the constellation Perseus off the lower left edge of the frame.
Follow this bright perseid meteor trail below and left to the stars of NGC 869 and NGC 884, the [double star cluster][double star cluster] in Perseus.

## 詞彙學習（台語漢字/POJ/KIP/華語漢字/English）
- 【英仙座流星雨】Eng-sian-chō liû-chhiⁿ-hō͘/Ing-sian-tsō liû-tshinn-hōo/英仙座流星雨/Perseid meteor shower
- 【仙女座星系】Sian-lú-chō seng-hē/Sian-lú-tsō sing-hē/仙女座星系/Andromeda Galaxy
- 【輻射點】hok-siā-tiám/hok-siā-tiám/輻射點/radiant
- 【雙星團】siang-seng-thoân/siang-sing-thuân/雙星團/double star cluster


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[colorful and bright trail]:https://apod.nasa.gov/apod/ap180817.html
[Perseid meteor]:https://solarsystem.nasa.gov/asteroids-comets-and-meteors/meteors-and-meteorites/perseids/in-depth/
[annual Perseid]:https://blogs.nasa.gov/Watch_the_Skies/2021/07/30/the-perseids-are-on-the-rise/
[island universe]:https://apod.nasa.gov/apod/ap200430.html
[Andromeda Galaxy]:http://www.messier.seds.org/m/m031.html
[100 kilometers]:https://apod.nasa.gov/apod/ap210724.html
[radiant]:https://apod.nasa.gov/apod/ap070812.html
[double star cluster]:https://apod.nasa.gov/apod/ap201118.html

---
title: 潛在威脅小行星 ê 軌道
date: 2021-08-29
publishdate: 2021-08-29T12:00:00+0800
tags: [PHAs, 小行星, DART, 潛在威脅小行星, 雙小行星重新定向測驗, 太空船]
hero: https://apod.nasa.gov/apod/fap/image/2108/phas_jpl_960.jpg
summary: 小行星敢會危險？有一寡會。毋閣毋管是佗一年，大部份危險 ê 小行星挵著地球 ê 機會是足少 ê。
categories: [podcast]
vocals: [阿錕]
---

{{% apod %}}

- 原始文章：[Orbits of Potentially Hazardous Asteroids](https://apod.nasa.gov/apod/ap210829.html)
- 影像來源：[NASA](https://www.nasa.gov/), [JPL-Caltech](https://www.jpl.nasa.gov/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckucuefs00ll10962cujduejd" >}}

## [漢羅] 潛在威脅小行星 ê 軌道
小行星敢會危險？
有一寡會。
毋閣毋管是佗一年，大部份危險 ê 小行星挵著地球 ê 機會是足少 ê。
過去因為有發生一寡 kah 小行星挵著地球有關 ê [生物大滅絕事件][extinction event]，這馬人類已經 kā 這當做是一件真重要 ê 代誌：揣出 未來會影響 [地球性命][life on Earth] ê [小行星][asteroids]，kā 編做目錄。
這張相片是 1000 粒 [潛在威脅][Potentially Hazardous] 小行星 (PHAs) ê 軌道。
這寡資料有記錄著 超過 140 公尺闊、離地球 750 萬公里近（差不多是地球到月球 ê 20 倍距離）、leh 滾踅 ê [巨型][boulders] 岩石 kah 冰角。
雖罔講 tī 紲落來 100 年猶袂有小行星 [挵著地球][strike the Earth]，毋閣 [毋是所有 PHAs 攏有揣著][not all PHAs have been discovered]。
而且 tī 過去 100 年，足濟軌道嘛變做足歹預測 ê。
這款寸尺 ê 小行星若是 [挵著地球][impact the Earth]，to̍h 會 [引起足危險 ê chu-ná-mih][dangerous tsunamis]。
為著欲揣出救地球 ê 策略，NASA ê [雙小行星重新定向測驗][Double Asteroid Redirection Test] ([DART][DART]) 太空船，按算欲 tī 今年發射。
是講較細粒 ê 石頭 kah 冰角 [逐工攏會挵著地球][strike the Earth every day t]，毋閣 in 無啥物危險，有當時仔閣會產生 [難忘 ê 火流星][memorable fireball] kah [流星戲][meteor displays]。

## [POJ] Chiâm-chāi-ui-hia̍p Sió-kiâⁿ-chhiⁿ ê Kúi-tō
Sió-kiâⁿ-chhiⁿ kám-ē ûi-hiám?
Ū chi̍t-kóa ē.
M̄-koh m̄-koán sī toh-chi̍t-nî, tōa-pō͘-hūn ûi-hiám ê sió-kiâⁿ-chhiⁿ lòng-tio̍h Tē-kiû ê ki-hōe sī chiok-chió ê.
Kòe-khì in-ūi ū hoat-seng chi̍t-kóa kah sió-kiâⁿ-chhiⁿ lòng-tio̍h Tē-kiû ū-koan ê Seng-bu̍t tōa-bia̍t-choa̍t sū-kiāⁿ, chit-má jîn-lūi í-keng kā che tòng-chòe sī chi̍t-kiāⁿ chin tiōng-iàu ê tāi-chì:
Chhōe-chhut bī-lâi ē éng-hióng Tē-kiû sìⁿ-miā ê sió-kiâⁿ-chhiⁿ, kā pian-chòe bo̍k-lo̍k.
Chit-tiuⁿ siòng-phìⁿ sī chi̍t-chheng-lia̍p Chiâm-chāi-ui-hia̍p sió-kiâⁿ-chhiⁿ (PHAs) ê kúi-tō.
Chit-kóa chu-liāu ū kì-lo̍k tio̍h chhiau-kòe chi̍t-pah-sì-cha̍p kong-chhioh khoah, lî Tē-kiû chhit-pah-gō͘-cha̍p-bān kong-lí kīn (chha-put-to sī Tē-kiû kàu Goe̍h-kiû ê jī-cha̍p pōe kū-lî), leh kún-se̍h ê kū-hêng giâm-chio̍h kah peng-kak.
Sui-bóng-kóng tī sòa-lo̍h-lâi chi̍t-pah-nî iáu-bōe ū sió-kiâⁿ-chhiⁿ lòng-tio̍h Tē-kiû, m̄-koán m̄-sī só͘-ū PHAs lóng-ū chhōe-tio̍h.
Jî-chhiáⁿ tī kòe-khì chi̍t-pah-nî, chiok-chōe kúi-tō mā piàn-chòe chiok phái ū-chhek ê.
Chit-khoán chhùn-chhioh ê sió-kiâⁿ-chhiⁿ nā-sī lòng-tio̍h Tē-kiû, to̍h ē ín-khí chiok ûi-hiám ê chu-ná-mih.
Ūi-tio̍h beh chhōe-chhut kiù Tē-kiû ê chhek-lio̍k, NASA ê Siang Sió-kiâⁿ-chhiⁿ Tiông-sin-tēng-hiòng Chhek-giām (DART) thài-khong-chûn, àn-sǹg beh tī kin-nî hoat-siā.
Sī-kóng khah sè-lia̍p ê chio̍h-thâu kah peng-kak ta̍k-kang lóng ē lòng-tio̍h Tē-kiû, m̄-koán in bô-siáⁿ-mih ûi-hiám, ū-tang-sî-á koh ē sán-seng lân-bōng ê hóe-liû-chhiⁿ kah liû-chhiⁿ-hì.

## [KIP] Tsiâm-tsāi-ui-hia̍p Sió-kiânn-tshinn ê Kuí-tō
Sió-kiânn-tshinn kám-ē uî-hiám?
Ū tsi̍t-kuá ē.
M̄-koh m̄-kuán sī toh-tsi̍t-nî, tuā-pōo-hūn uî-hiám ê sió-kiânn-tshinn lòng-tio̍h Tē-kiû ê ki-huē sī tsiok-tsió ê.
Kuè-khì in-uī ū huat-sing tsi̍t-kuá kah sió-kiânn-tshinn lòng-tio̍h Tē-kiû ū-kuan ê Sing-bu̍t tuā-bia̍t-tsua̍t sū-kiānn, tsit-má jîn-luī í-king kā tse tòng-tsuè sī tsi̍t-kiānn tsin tiōng-iàu ê tāi-tsì:
Tshuē-tshut bī-lâi ē íng-hióng Tē-kiû sìnn-miā ê sió-kiânn-tshinn, kā pian-tsuè bo̍k-lo̍k.
Tsit-tiunn siòng-phìnn sī tsi̍t-tshing-lia̍p Tsiâm-tsāi-ui-hia̍p sió-kiânn-tshinn (PHAs) ê kuí-tō.
Tsit-kuá tsu-liāu ū kì-lo̍k tio̍h tshiau-kuè tsi̍t-pah-sì-tsa̍p kong-tshioh khuah, lî Tē-kiû tshit-pah-gōo-tsa̍p-bān kong-lí kīn (tsha-put-to sī Tē-kiû kàu Gue̍h-kiû ê jī-tsa̍p puē kū-lî), leh kún-se̍h ê kū-hîng giâm-tsio̍h kah ping-kak.
Sui-bóng-kóng tī suà-lo̍h-lâi tsi̍t-pah-nî iáu-buē ū sió-kiânn-tshinn lòng-tio̍h Tē-kiû, m̄-kuán m̄-sī sóo-ū PHAs lóng-ū tshuē-tio̍h.
Jî-tshiánn tī kuè-khì tsi̍t-pah-nî, tsiok-tsuē kuí-tō mā piàn-tsuè tsiok phái ū-tshik ê.
Tsit-khuán tshùn-tshioh ê sió-kiânn-tshinn nā-sī lòng-tio̍h Tē-kiû, to̍h ē ín-khí tsiok uî-hiám ê tsu-ná-mih.
Uī-tio̍h beh tshuē-tshut kiù Tē-kiû ê tshik-lio̍k, NASA ê Siang Sió-kiânn-tshinn Tiông-sin-tīng-hiòng Tshik-giām (DART) thài-khong-tsûn, àn-sǹg beh tī kin-nî huat-siā.
Sī-kóng khah sè-lia̍p ê tsio̍h-thâu kah ping-kak ta̍k-kang lóng ē lòng-tio̍h Tē-kiû, m̄-kuán in bô-siánn-mih uî-hiám, ū-tang-sî-á koh ē sán-sing lân-bōng ê hué-liû-tshinn kah liû-tshinn-hì.

## [English] Orbits of Potentially Hazardous Asteroids
Are asteroids dangerous?
Some are, but the likelihood of a dangerous asteroid striking the Earth during any given year is low.
Because some past mass [extinction event][extinction event]s have been linked to asteroid impacts, however, humanity has made it a priority to find and catalog those [asteroids][asteroids] that may one day affect [life on Earth][life on Earth].
[Pictured here][Pictured here] are the orbits of the over 1,000 known [Potentially Hazardous][Potentially Hazardous] Asteroids (PHAs).
These documented tumbling [boulders][boulders] of rock and ice are over 140 meters across and will pass within 7.5 million kilometers of Earth -- about 20 times the distance to the Moon.
Although none of them will [strike the Earth][strike the Earth] in the next 100 years -- [not all PHAs have been discovered][not all PHAs have been discovered], and past 100 years, many orbits become hard to predict.
Were an asteroid of this size to [impact the Earth][impact the Earth], it could raise [dangerous tsunamis][dangerous tsunamis], for example.
To investigate Earth-saving strategies, NASA's [Double Asteroid Redirection Test][Double Asteroid Redirection Test] ([DART][DART]) is planned for launch later this year.
Of course rocks and ice bits of much smaller size [strike the Earth every day][strike the Earth every day e], usually pose no danger, and sometimes creating [memorable fireball][memorable fireball] and [meteor displays][meteor displays].

## 詞彙學習（台語漢字/POJ/KIP/華語漢字/English）
- 【潛在威脅小行星】chiâm-chāi-ui-hia̍p Sió-kiâⁿ-chhiⁿ/tsiâm-tsāi-ui-hia̍p Sió-kiânn-tshinn/潛在威脅小行星/Potentially Hazardous Asteroids (PHAs)
- 【生物大滅絕事件】Seng-bu̍t tōa-bia̍t-choa̍t sū-kiāⁿ/Sing-bu̍t tuā-bia̍t-tsua̍t sū-kiānn/生物大滅絕事件/mass extinction event
- 【雙小行星重新定向測驗】Siang Sió-kiânn-tshinn Tiông-sin-tīng-hiòng Tshik-giām/Siang Sió-kiânn-tshinn Tiông-sin-tīng-hiòng Tshik-giām/雙小行星重新定向測驗/Double Asteroid Redirection Test (DART)
- 【chu-ná-mih】chu-ná-mih/tsu-ná-mih/海嘯/tsunami
- 【策略】chhek-lio̍k/tshik-lio̍k/策略/strategy
- 【滾踅】kún-se̍h/kún-se̍h/滾動/tumbling


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[extinction event]:https://en.wikipedia.org/wiki/Cretaceous%E2%80%93Paleogene_extinction_event
[asteroids]:http://www.jpl.nasa.gov/asteroidwatch/
[life on Earth]:https://apod.nasa.gov/apod/ap170326.html
[Pictured here]:https://photojournal.jpl.nasa.gov/catalog/PIA17041
[Potentially Hazardous]:https://en.wikipedia.org/wiki/Potentially_hazardous_object
[boulders]:https://commons.wikimedia.org/wiki/File:Balanced_Rock.jpg
[strike the Earth]:https://www.youtube.com/watch?v=_COcHHvte-0
[not all PHAs have been discovered]:https://www.nasa.gov/mission_pages/WISE/multimedia/gallery/neowise/pia14734.html
[impact the Earth]:https://en.wikipedia.org/wiki/Impact_event
[dangerous tsunamis]:http://www.youtube.com/watch?v=w3AdFjklR50
[Double Asteroid Redirection Test]:https://www.nasa.gov/planetarydefense/dart
[DART]:https://en.wikipedia.org/wiki/Double_Asteroid_Redirection_Test
[strike the Earth every day e]:https://apod.nasa.gov/apod/ap210131.html
[strike the Earth every day t]:https://apod.tw/daily/20210131/
[memorable fireball]:https://apod.nasa.gov/apod/ap130218.html
[meteor displays]:https://apod.nasa.gov/apod/ap121119.html

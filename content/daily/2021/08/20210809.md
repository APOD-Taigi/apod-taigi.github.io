---
title: 英仙座 kah 無去 ê 流星
date: 2021-08-09
publishdate: 2021-08-09T12:00:00+0800
tags: [英仙座, 流星雨, 英仙座流星雨, 光害]
hero: https://apod.nasa.gov/apod/fap/image/2108/PerseidsLost_SlovinskyHoralek_1080.jpg
summary: 啥物是看流星雨上好 ê 方式？這个問題可能 tī 這禮拜 to̍h 愛知影矣。因為一年一改 ê 英仙座流星雨 上濟 ê 時陣 to̍h 隨欲來矣。
categories: [podcast]
vocals: [阿錕]
---

{{% apod %}}

- 原始文章：[Perseus and the Lost Meteors](https://apod.nasa.gov/apod/ap210809.html)
- 影像來源 kah 版權：[Tomas Slovinsky](https://slovinsky.art/#about) ([Slovakia](https://en.wikipedia.org/wiki/Slovakia)) & [Petr Horalek](https://www.petrhoralek.com/#about-1) ([Czech Republic](https://en.wikipedia.org/wiki/Czech_Republic))
- 投稿予 APOD ê 英仙座流星雨相片：[2018](https://www.facebook.com/media/set/?vanity=APOD.Sky&set=a.1543789772391903), [2019](https://www.facebook.com/media/set/?vanity=APOD.Sky&set=a.2051847908252751), [2020](https://www.facebook.com/media/set/?vanity=APOD.Sky&set=a.2859552167482317)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckt1q6c93aku20866zxrsw2a2" >}}

## [漢羅] 英仙座 kah 無去 ê 流星
啥物是看流星雨上好 ê 方式？
這个問題可能 tī 這禮拜 to̍h 愛知影矣。
因為一年一改 ê [英仙座流星雨][Perseid Meteor Shower] 上濟 ê 時陣 to̍h 隨欲來矣。
這改好哩佳哉嘛是有一个烏暗 ê 夜空，to̍h 親像舊年這張 [英仙座流星][Perseids] ê [合成相片][featured composite image] 按呢。
相片倒爿有足濟較暗 ê [流星嘛攏看會著][meteors are visible]，這是 tī [Slovakia][Slovakia] 足暗 ê 暗暝翕 ê，比正爿較清楚。
正爿是 tī [Czech 共和國][Czech Republic] 較無遐暗 ê 暗暝翕 ê。
利用 [銀河系][Milky Way Galaxy] ê 光帶 kā [兩爿 ê 座標][two coordinated] 影像接起來。
流星雨 ê [輻射點][radiant] to̍h tī 倒爿 ê 英仙 [座][constellation] 看會著。
總講一句，真濟較暗 ê 流星 tī 較光 ê 夜空 to̍h 看無。
雖然講咱這馬猶會當用一寡較俗 ê 方式來 [解決][combat this] 這个問題，毋閣 [光害][Light pollution] kā [咱地球][our Earth] ê 烏暗夜空變甲愈來愈少矣。

## [POJ] Eng-sian-chō kah bô--khì ê liû-chhiⁿ
Siáⁿ-mih sī khòaⁿ liû-chhiⁿ siōng-hó ê hong-sek?
Chit-ê būn-tê khó-lêng tī chit-lé-pài to̍h ài chai-iáⁿ ah.
In-ūi chi̍t-nî chi̍t-kái ê Eng-sian-chō liû-chhiⁿ-hō͘ siōng-chōe ê sî-chūn to̍h sûi beh lâi ah.
Chit-kái hó-lih-ka-chài mā-sī ū chi̍t-ê o͘-àm ê iā-khong, to̍h chhiⁿ-chhiūⁿ kū-nî chit-tiuⁿ Eng-sian-chō liû-chhiⁿ ê ha̍p-sêng siòng-phìⁿ án-ne.
Siòng-phìⁿ tò-pêng ū chiok-chōe khah-àm ê liû-chhiⁿ mā lóng khòaⁿ-ē-tio̍h, che sī tī Slovakia chiok-àm ê àm-mî hip--ê, pí chiàⁿ-pêng khah chheng-chhó.
Chiàⁿ-pêng sī tī Czech kiōng-hô-kok khah-bô-hiah-àm ê àm-mî hip--ê.
Lī-iōng Gîn-hô-hē ê kng-tòa kā nn̄g-pêng ê chō-piau-iáⁿ-siōng chiap--khí-lâi.
Liû-chhiⁿ-hō͘ ê hok-siā-tiám to̍h tī tò-pêng ê Eng-sian-chō khòaⁿ-ē-tio̍h.
Chóng-kóng-chi̍t-kù, chin-chōe khah-àm ê liû-chhiⁿ tī khah-kng ê iā-khong to̍h khòaⁿ-bô.
Sui-jiân-kong lán chit-má iáu ē-tàng iōng chi̍t-kóa khah-sio̍k ê hong-sek lâi kái-koat chit-ê būn-tê, m̄-koh kng-hāi kā lán Tē-kiû ê o͘-àm iā-khong piàn-kah lú-lâi lú-chió ah.

## [KIP] Ing-sian-tsō kah bô--khì ê liû-tshinn
Siánn-mih sī khuànn liû-tshinn siōng-hó ê hong-sik?
Tsit-ê būn-tê khó-lîng tī tsit-lé-pài to̍h ài tsai-iánn ah.
In-uī tsi̍t-nî tsi̍t-kái ê Ing-sian-tsō liû-tshinn-hōo siōng-tsuē ê sî-tsūn to̍h suî beh lâi ah.
Tsit-kái hó-lih-ka-tsài mā-sī ū tsi̍t-ê oo-àm ê iā-khong, to̍h tshinn-tshiūnn kū-nî tsit-tiunn Ing-sian-tsō liû-tshinn ê ha̍p-sîng siòng-phìnn án-ne.
Siòng-phìnn tò-pîng ū tsiok-tsuē khah-àm ê liû-tshinn mā lóng khuànn-ē-tio̍h, tse sī tī Slovakia tsiok-àm ê àm-mî hip--ê, pí tsiànn-pîng khah tshing-tshó.
Tsiànn-pîng sī tī Czech kiōng-hô-kok khah-bô-hiah-àm ê àm-mî hip--ê.
Lī-iōng Gîn-hô-hē ê kng-tuà kā nn̄g-pîng ê tsō-piau-iánn-siōng tsiap--khí-lâi.
Liû-tshinn-hōo ê hok-siā-tiám to̍h tī tò-pîng ê Ing-sian-tsō khuànn-ē-tio̍h.
Tsóng-kóng-tsi̍t-kù, tsin-tsuē khah-àm ê liû-tshinn tī khah-kng ê iā-khong to̍h khuànn-bô.
Sui-jiân-kong lán tsit-má iáu ē-tàng iōng tsi̍t-kuá khah-sio̍k ê hong-sik lâi kái-kuat tsit-ê būn-tê, m̄-koh kng-hāi kā lán Tē-kiû ê oo-àm iā-khong piàn-kah lú-lâi lú-tsió ah.

## [English] Perseus and the Lost Meteors
What's the best way to watch a meteor shower?
This question might come up later this week when the annual [Perseid Meteor Shower][Perseid Meteor Shower] peaks.
One thing that is helpful is a dark sky, as demonstrated in the [featured composite image][featured composite image] of last year's [Perseids][Perseids].
Many more faint [meteors are visible][meteors are visible] on the left image, taken through a very dark sky in [Slovakia][Slovakia], than on the right image, taken through a moderately dark sky in the [Czech Republic][Czech Republic].
The band of the [Milky Way Galaxy][Milky Way Galaxy] bridges the [two coordinated][two coordinated] images, while the meteor shower [radiant][radiant] in the [constellation][constellation] of [Perseus][Perseus] is clearly visible on the left.
In sum, many faint meteors are lost through a bright sky.
[Light pollution][Light pollution] is shrinking areas across [our Earth][our Earth] with dark skies, although inexpensive ways to [combat this][combat this] might be implemented.

## 詞彙學習（漢羅/POJ/KIP/華語/English）
- 【英仙座】Eng-sian-chō/Ing-sian-tsō/英仙座/Perseus
- 【英仙座流星】Eng-sian-chō liû-chhiⁿ/Ing-sian-tsō liû-tshinn/英仙座流星/Perseids
- 【英仙座流星雨】Eng-sian-chō liû-chhiⁿ-hō͘/Ing-sian-tsō liû-tshinn-hōo/英仙座流星雨/Perseid Meteor Shower
- 【座標影像】chō-piau-iáⁿ-siōng/tsō-piau-iánn-siōng/座標影像/coordinated image
- 【光害】kng-hāi/kng-hāi/光害/light pollution
- 【輻射點】hok-siā-tiám/hok-siā-tiám/輻射點/radiant


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[Perseid Meteor Shower]:https://www.rmg.co.uk/stories/topics/perseid-meteor-shower-guide-uk-when-where-to-see
[featured composite image]:https://www.petrhoralek.com/?p=22819
[Perseids]:https://en.wikipedia.org/wiki/Perseids
[meteors are visible]:https://solarsystem.nasa.gov/skywatching/whats-up/
[Slovakia]:https://en.wikipedia.org/wiki/Slovakia
[Czech Republic]:https://en.wikipedia.org/wiki/Czech_Republic
[Milky Way Galaxy]:https://solarsystem.nasa.gov/resources/285/the-milky-way-galaxy/
[two coordinated]:https://static.boredpanda.com/blog/wp-content/uploads/2019/04/travelling-cuddling-stray-cats-istanbul-orin-fb12-png__700.jpg
[radiant]:https://apod.nasa.gov/apod/ap200512.html
[constellation]:https://www.iau.org/public/themes/constellations/
[Perseus]:https://en.wikipedia.org/wiki/Perseus_(constellation)
[Light pollution]:https://apod.nasa.gov/apod/ap200408.html
[our Earth]:https://apod.nasa.gov/apod/ap160630.html
[combat this]:https://www.darksky.org/light-pollution/light-pollution-solutions/

---
title: 藍色時間 ê 月圓
date: 2021-08-26
publishdate: 2021-08-26T12:00:00+0800
tags: [藍色時間, 月圓, 藍月, 夏至, 秋分]
hero: https://apod.nasa.gov/apod/fap/image/2108/luna_antelao_Hofer1024.jpg
summary: 翕風景 ê kha-mé-lah sàng kah 地球其他迷眾攏 leh 等 這个藍色時間。地景 kah 天景 to̍h 浸 tī 這个美麗 ê 紺色內底。
categories: [podcast]
vocals: [蔡老師]
---

{{% apod %}}

- 原始文章：[A Blue Hour Full Moon](https://apod.nasa.gov/apod/ap210826.html)
- 影像提供 kah [版權][copyright]：[Giorgia Hofer](https://www.giorgiahoferphotography.com/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl0mnvk09jwna0961vlnnstjf" >}}

## [漢羅] 藍色時間 ê 月圓
翕風景 ê kha-mé-lah sàng kah 地球 ê 其他迷眾，攏 leh 等 [這个藍色時間][the blue hour]。
這是 天欲光進前 抑是 天拄暗了後，天色交換 ê [晨昏時][in twilight]。
太陽 to̍h tī 地平線下底，地景 kah 天景 猶浸 tī 這个美麗 ê 紺色內底。
這是 8 月 21 tī [意大利 Cortina d'Ampezzo][Cortina d'Ampezzo, Italy] 坎坎坷坷 ê Alps 山頭 速翕 ê。
日頭落山了後，這个藍色時間 ê 月圓，ùi 山頭 peh--出來，kah 太陽 相對面。
規个天頂 攏是 紺色色調，tī 遮 ê 金字塔 岩山 Monte Antelao，嘛叫做 白雲巖之王，是這區 上有名 ê 山尖。
[月光][The moonlight] 是黃色 ê，毋閣 tùi 一寡人來講，這陣 ê 月娘叫做藍月。
[這是因為有一个定義是講][That's because by one definition]，tī 夏至到秋分之間，會拄著 4 改月圓，第 3 改月圓 to̍h 叫做藍月。
第 4 改 [月圓][full Moon will be rising] 會 tī 9 月 20 ê 藍色時間 peh--起來，拄仔好 to̍h tī 秋分進前。

## [POJ] Nâ-sek sî-kan ê Goe̍h-îⁿ
Hip hong-kéng ê kha-mé-lah sàng kah Tē-kiû ê kî-tha bê-chiòng, lóng leh tán chit-ê nâ-sek-sî-kan.
Che sī thiⁿ beh-kng chìn-chêng iah-sī thiⁿ tú-àm liáu-āu, thiⁿ-sek kau-ōaⁿ ê sîn-hun-sî.
Thài-iông to̍h tī tē-pêng-sòaⁿ ē-té, tē-kéng kah thian-kéng iáu chìm tī chit-ê bí-lē ê khóng-sek lāi-té.
Che sī poeh goe̍h jī-it tī I-tá-lī Cortina d'Ampezzo khám-khám-khia̍t-khia̍t ê Alps soaⁿ-thâu sok-hip ê.
Ji̍t-thâu lo̍h-soaⁿ liáu-āu, chit-ê nâ-sek-sî-kan ê goe̍h-îⁿ ùi soaⁿ-thâu peh--chhut-lâi, kah thài-iông sio-tùi-bīn.
Kui-ê thiⁿ-téng lóng-sī khóng-sek sek-tiāu, tī chiah ê kim-jī-thah giâm-soaⁿ Monte Antelao, mā kiò-chò Peh-hûn-giâm chi Ông, sī chit-khu siōng ū-miâ ê soaⁿ-chiam.
Goe̍h-kng sī n̂g-sek ê, m̄-koh tùi chit-kóa-lâng lâi-kóng, chi̍t-chūn ê goe̍h-niû kiò-chò Nâ-goe̍h.
Che sī in-ūi ū chi̍t-ê tēng-gī sī-kóng, tī hā-chì kàu chhiu-hun chi-kan, ē tú-tio̍h sì-kái goe̍h-îⁿ, tē-saⁿ-kái goe̍h-îⁿ to̍h kiò-chò Nâ-goe̍h.
Tē-sì-kái goe̍h-îⁿ ē tī káu-goe̍h jī-cha̍p ê nâ-sek sî-kan peh--khí-lâi, tú-á-hó to̍h tī chhiu-hun chìn-chêng.

## [KIP] Nâ-sik sî-kan ê Gue̍h-înn
Hip hong-kíng ê kha-mé-lah sàng kah Tē-kiû ê kî-tha bê-tsiòng, lóng leh tán tsit-ê nâ-sik-sî-kan.
Tse sī thinn beh-kng tsìn-tsîng iah-sī thinn tú-àm liáu-āu, thinn-sik kau-uānn ê sîn-hun-sî.
Thài-iông to̍h tī tē-pîng-suànn ē-té, tē-kíng kah thian-kíng iáu tsìm tī tsit-ê bí-lē ê khóng-sik lāi-té.
Tse sī pueh gue̍h jī-it tī I-tá-lī Cortina d'Ampezzo khám-khám-khia̍t-khia̍t ê Alps suann-thâu sok-hip ê.
Ji̍t-thâu lo̍h-suann liáu-āu, tsit-ê nâ-sik-sî-kan ê gue̍h-înn uì suann-thâu peh--tshut-lâi, kah thài-iông sio-tuì-bīn.
Kui-ê thinn-tíng lóng-sī khóng-sik sik-tiāu, tī tsiah ê kim-jī-thah giâm-suann Monte Antelao, mā kiò-tsò Peh-hûn-giâm tsi Ông, sī tsit-khu siōng ū-miâ ê suann-tsiam.
Gue̍h-kng sī n̂g-sik ê, m̄-koh tuì tsit-kuá-lâng lâi-kóng, tsi̍t-tsūn ê gue̍h-niû kiò-tsò Nâ-gue̍h.
Tse sī in-uī ū tsi̍t-ê tīng-gī sī-kóng, tī hā-tsì kàu tshiu-hun tsi-kan, ē tú-tio̍h sì-kái gue̍h-înn, tē-sann-kái gue̍h-înn to̍h kiò-tsò Nâ-gue̍h.
Tē-sì-kái gue̍h-înn ē tī káu-gue̍h jī-tsa̍p ê nâ-sik sî-kan peh--khí-lâi, tú-á-hó to̍h tī tshiu-hun tsìn-tsîng.

## [English] A Blue Hour Full Moon
Nature photographers and other fans of planet Earth always look forward to [the blue hour][the blue hour].
That's the transition [in twilight][in twilight], just before sunrise or after sunset, when the Sun is below the horizon but land and sky are still suffused with a beautiful blue light.
After sunset on August 21, this blue hour snapshot captured the nearly full Moon as it rose opposite the Sun, above the rugged Italian Alps from [Cortina d'Ampezzo, Italy][Cortina d'Ampezzo, Italy].
Sharing bluish hues with the sky, the rocky pyramid of Monte Antelao, also known as the King of the Dolomites, is the region's prominent alpine peak.
[The moonlight][The moonlight] is yellow, but even so this full Moon was known to some as a seasonal Blue Moon.
[That's because by one definition][That's because by one definition] the third full Moon of a season with four full moons in it is called a Blue Moon.
Recognizing a season as the time between a solstice and an equinox, this season's fourth [full Moon will be rising][full Moon will be rising] in the blue hour of September 20, just before September's equinox.

## 詞彙學習（台語漢字/POJ/KIP/華語漢字/English）
- 【夏至】hā-chì/hā-tsì/夏至/summer solstice
- 【秋分】chhiu-hun/tshiu-hun/秋分/September's equinox


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[the blue hour]:https://earthsky.org/earth/what-is-the-blue-hour
[in twilight]:https://apod.nasa.gov/apod/ap130406.html
[Cortina d'Ampezzo, Italy]:https://apod.nasa.gov/apod/ap170409.html
[The moonlight]:https://apod.nasa.gov/apod/ap201111.html
[That's because by one definition]:https://earthsky.org/astronomy-essentials/when-is-the-next-blue-moon/
[full Moon will be rising]:https://solarsystem.nasa.gov/news/1966/full-moon-guide-august-september-2021/

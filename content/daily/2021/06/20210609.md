---
title: 月全食 ê 月華
date: 2021-06-09
publishdate: 2021-06-09T12:00:00+0800
tags: [月全食, 月華, 花月, 超級月娘, 超級花月, 血月, 超級花血月, 銀河系, 銀河]
hero: https://apod.nasa.gov/apod/image/2106/MultiEclipse_Eder_1080.jpg
summary: 這粒月娘看起來足奇怪欸！ 這暗是十五暝，毋閣今年這个時間，又閣叫做 花月。

---

{{% apod %}}

- 原始文章：[A Total Lunar Eclipse Corona](https://apod.nasa.gov/apod/ap210609.html)
- 影像提供 kah 版權：[Helmut Eder](https://www.facebook.com/SeeingthroughHelmutEder/)
- 日食快報：[明仔載有金環日食](https://www.nasa.gov/content/june-10-2021-eclipse)
- 月食相簿：[超級花血月 ê 月全食](https://www.facebook.com/media/set/?vanity=APOD.Sky&set=a.3650417948395731)
- 台文翻譯：[An-Li Tsai][An-Li Tsai] ([NCU][NCU])

## [漢羅] 月全食 ê 月華

這粒月娘看起來足奇怪欸！
這暗是十五暝，毋閣今年這个時間，又閣叫做 [花月][Flower Moon]。
毋閣這毋是伊奇怪 ê 理由。月圓 [逐個月][moon-th] 攏會拄著。
這粒月娘是一粒 [超級月娘][supermoon]，意思是講月圓時，是月球踅伊小可仔 [長株圓][elliptical] 軌道 ê 時陣，行到上倚地球彼陣。
較奇怪 ê 是，這粒超級月娘有淡薄仔較大，嘛比平常時十五暝 ê 月娘較光，所以伊才會叫做超級花月。
月娘這馬拄仔好拄著 [月全食][total lunar eclipse t]。
食月看起來 [干焦較奇怪][quite strange]、較暗、[無平光，而且定定是紅色 ê][unevenly lit, and, frequently, red]，有當時仔會叫做血紅色。
所以，這粒月娘嘛叫做超級花血月。
這粒月娘頭前有薄雲。
這寡雲 tī 月娘邊仔產生一个 [微微 ê 月華][faint corona]，予伊看起來毋若變較奇怪，閣 [變彩色 ê][colorful]。
這粒月娘是感光足久 ê 影像，所以才會 tī 正爿下跤，看著背景遠方 ê [銀河系][Milky Way galaxy] [心臟][heart]。
這粒月娘、月影、銀河、kah 這个色光是頂個月 tī [澳洲][Australia] [New South Wales][NSW] 省 [Cassilis][Cassilis] [翕 ê][captured] 孤張影像。
（事後有 kā 兩張較淺 ê 影像疊做伙，才看會著較清楚 ê 銀河。）

## [POJ] Goe̍h-choân-si̍t ê Goe̍h-hôa

Chi̍t-lia̍p goe̍h-niû khòaⁿ-khí-lâi chiok kî-koài eh!
Chit àm sī cha̍p-gō͘-mê, m̄-koh kin-nî chi̍t-ê sî-kan, iū-koh kiò-chò Hoe-goe̍h.
M̄-koh che m̄-sī i kî-koài ê lí-iû.
Goe̍h-in ta̍k-kò-goe̍h lóng ē tú-tio̍h.
Chi̍t-lia̍p goe̍h-niû sī chi̍t-lia̍p chhiau-kip goe̍h-niû, ì-sù sī kóng goe̍h-îⁿ sî, sī goe̍h-kiû se̍h i sió-khóa-á tn̂g-tu-îⁿ kúi-tō ê sî-chūn, kiâⁿ kàu siōng-óa Tē-kiû hit-chūn.
Khah kî-koài ê sī, chit-lia̍p chhiau-kip goe̍h-niû ū tām-po̍h-á khah tōa, mā pí pêng-siông-sî cha̍p-gō͘-mê ê goe̍h-niû khah kng, só͘-í i chiah-ē kiò-chò chhiau-kip hoe-goe̍h.
Goe̍h-niû chit-má tú-á-hó tú-tio̍h goe̍h-choân-si̍t.
Si̍t-goe̍h khòaⁿ-khí-lâi kan-na khah kî-koài, khah-àm, bô pêⁿ kng, jî-chhiáⁿ tiāⁿ-tiāⁿ sī âng-sek ê, ū-tang-sî-á ē kiò-chò hoeh-âng-sek.
Só͘-í, chit-lia̍p goe̍h-niû mā kiò-chò chhiau-kip hoe-hoeh-goe̍h.
chi̍t-lia̍p goe̍h-niû thâu-chêng ū po̍h-hûn.
Chi̍t-kóa hûn tī goe̍h-niû piⁿ-á sán-seng chi̍t-ê bî-bî ê goe̍h-hôa, hō͘ i khòaⁿ-khí-lâi m̄-nā piàn khah kî-koài, koh piàn chhái-sek ê.
Chi̍t-lia̍p goe̍h-niû sī kám-kng chiok-kú ê iáⁿ-siōng, só͘-í chiah ē tī chiàⁿ-pêng ē-kha, khòaⁿ-tio̍h pōe-kéng oán-hong ê Gîn-hô-hē sim-chōng.
Chit-lia̍p goe̍h-niû, goe̍h-iáⁿ, Gîn-hô, kah chit-ê se̍k-kng sī téng-kò-goe̍h tī Ò-chiu New South Wales, Cassilis hip--ê ko͘-tiuⁿ iáⁿ-siōng.
(Sū-āu ū kā nn̄g-tiuⁿ khah chhián ê iáⁿ-siōng tha̍h chò-hóe, chiah khòaⁿ-ē-tio̍h khah chheng-chhó͘ ê Gîn-hô.)



## [KIP] Gue̍h-tsuân-si̍t ê Gue̍h-huâ

Tsi̍t-lia̍p gue̍h-niû khuànn-khí-lâi tsiok kî-kuài eh!
Tsit àm sī tsa̍p-gōo-mê, m̄-koh kin-nî tsi̍t-ê sî-kan, iū-koh kiò-tsò Hue-gue̍h.
M̄-koh tse m̄-sī i kî-kuài ê lí-iû.
Gue̍h-in ta̍k-kò-gue̍h lóng ē tú-tio̍h.
Tsi̍t-lia̍p gue̍h-niû sī tsi̍t-lia̍p tshiau-kip gue̍h-nîu, ì-sù sī kóng gue̍h-înn sî, sī gue̍h-kîu se̍h i sió-khuá-á tn̂g-tu-înn kuí-tō ê sî-tsūn, kiânn kàu siōng-uá Tē-kîu hit-tsūn.
Khah kî-kuài ê sī, tsit-lia̍p tshiau-kip gue̍h-niû ū tām-po̍h-á khah tuā, mā pí pîng-siông-sî tsa̍p-gōo-mê ê gue̍h-nîu khah kng, sóo-í i tsiah-ē kiò-tsò tshiau-kip hue-gue̍h.
Gue̍h-niû tsit-má tú-á-hó tú-tio̍h gue̍h-tsuân-si̍t.
Si̍t-gue̍h khuànn-khí-lâi kan-na khah kî-kuài, khah-àm, bô pênn kng, jî-tshiánn tiānn-tiānn sī âng-sik ê, ū-tang-sî-á ē kiò-tsò hueh-âng-sek.
Sóo-í, tsit-lia̍p gue̍h-niû mā kiò-tsò tshiau-kip hue-hueh-gue̍h.
tsi̍t-lia̍p gue̍h-niû thâu-tsîng ū po̍h-hûn.
Tsi̍t-kuá hûn tī gue̍h-niû pinn-á sán-sing tsi̍t-ê bî-bî ê gue̍h-huâ, hōo i khuànn-khí-lâi m̄-nā piàn khah kî-kuài, koh piàn tshái-sik ê.
Tsi̍t-lia̍p gue̍h-niû sī kám-kng tsiok-kú ê iánn-siōng, sóo-í tsiah ē tī tsiànn-pîng ē-kha, khuànn-tio̍h puē-kíng uán-hong ê Gîn-hô-hē sim-tsōng.
Tsit-lia̍p gue̍h-niû, gue̍h-iánn, Gîn-hô, kah tsit-ê si̍k-kng sī tíng-kò-gue̍h tī Ò-tsiu New Sooth Wales, Cassilis hip--ê koo-tiunn iánn-siōng.
(Sū-āu ū kā nn̄g-tiunn khah tshián ê iánn-siōng tha̍h tsò-hué, tsiah khuànn-ē-tio̍h khah tshing-tshóo ê Gîn-hô.)





## [English] A Total Lunar Eclipse Corona
This moon appears multiply strange. This moon was a full moon, specifically called a [Flower Moon][Flower Moon] at this time of the year. But that didn't make it strange -- full moons occur once a month ([moon-th][moon-th]). This moon was a [supermoon][supermoon], meaning that it reached its full phase near its closest approach to the Earth in its slightly [elliptical][elliptical] orbit. Somewhat strange, a supermoon appears a bit larger and brighter than the average full moon -- and enables it to be called a Super Flower Moon.  This moon was undergoing a [total lunar eclipse][total lunar eclipse e]. An eclipsed moon can look [quite strange][quite strange], being dark, [unevenly lit, and, frequently, red][unevenly lit, and, frequently, red] -- sometimes called blood red. Therefore, this moon could be called a Super Flower Blood Moon. This moon was seen through thin clouds. These clouds created a [faint corona][faint corona] around the moon, making it look not only strange, but [colorful][colorful]. This moon was imaged so deeply that the [heart][heart] of the [Milky Way galaxy][Milky Way galaxy], far in the background, was visible to its lower right. This moon, this shadow, this galaxy and these colors were all [captured][captured] last month near [Cassilis][Cassilis], [NSW][NSW], [Australia][Australia] -- with a single shot. (Merged later with two lower shots that better capture the Milky Way.)



## 詞彙學習（台語漢字/POJ/KIP/華語漢字/English）

- 【月全食】Goe̍h-choân-si̍t/Gue̍h-tsuân-si̍t/月全食/Total Lunar Eclipse
- 【長株圓軌道】tn̂g-tu-îⁿ kúi-tō/tn̂g-tu-înn kuí-tō/橢圓形軌道/elliptical orbit
- 【月華】goe̍h-hôa/gue̍h-huâ/月華/moon corona
- 【超級花血月】Chhiau-kip hoe-hoeh-goe̍h/Tshiau-kip hue-hueh-gue̍he/超級花血月/Super Flower Blood Moon
- 【銀河系】Gîn-hô-hē/Gîn-hô-hē/銀河系/Milky Way Galaxy


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[Flower Moon]:https://www.almanac.com/content/full-moon-may
[moon-th]:https://en.wikipedia.org/wiki/Month
[supermoon]:https://solarsystem.nasa.gov/news/922/what-is-a-supermoon/
[elliptical]:https://www.nasa.gov/sites/default/files/orbit-3.jpg
[total lunar eclipse t]:https://apod.tw/daily/20210525/
[total lunar eclipse e]:https://apod.nasa.gov/apod/ap210525.html
[quite strange]:https://www.sadanduseless.com/wp-content/uploads/2018/11/funny-suprised-cat2.jpg
[unevenly lit, and, frequently, red]:https://apod.nasa.gov/apod/ap201111.html
[faint corona]:https://www.atoptics.co.uk/droplets/cormoon.htm
[colorful]:https://apod.nasa.gov/apod/ap150615.html
[heart]:https://apod.nasa.gov/apod/ap190407.html
[Milky Way galaxy]:https://solarsystem.nasa.gov/resources/285/the-milky-way-galaxy/
[captured]:https://www.facebook.com/SeeingthroughHelmutEder/photos/a.104822107979211/297462595381827/
[Cassilis]:https://en.wikipedia.org/wiki/Cassilis,_New_South_Wales
[NSW]:https://en.wikipedia.org/wiki/New_South_Wales
[Australia]:https://en.wikipedia.org/wiki/Australia

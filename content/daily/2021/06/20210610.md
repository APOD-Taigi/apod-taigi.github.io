---
title: 圓形 ê 日暈
date: 2021-06-10
publishdate: 2021-06-10T12:00:00+0800
tags: [日暈, 火環日食, 日食, 日偏食]
hero: https://apod.nasa.gov/apod/fap/image/2106/Vincenzo_Mirabella_20210529_134459.jpg
summary: 你敢有想欲看著 kā 太陽箍牢 ê 環？Tī 全世界 ê 日時欲看著這个景色，攏是真簡單 ê 代誌。

categories: [podcast]
vocals: [阿錕]
---

{{% apod %}}

- 原始文章：[Circular Sun Halo](https://apod.nasa.gov/apod/ap210610.html)
- 影像來源 kah [版權][copyright]：[Vincenzo Mirabella](http://www.coelum.com/photo-coelum/astroimagers/mirab)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckqzf1d5n2q350804n7a8l7zy" >}}

## [漢羅] 圓形 ê 日暈

你敢有想欲看著 kā 日頭箍牢 ê 環？
Tī 全世界 ê 日時欲看著這个景色，攏是 [真簡單 ê 代誌。][It's easy to do]
這是薄懸卷雲內底 無仝方向排列 ê 冰晶 產生 ê 22 度闊 ê 圓形日暈，是比虹較捷看著。
這張影像是 5 月 29 tī 意大利 羅馬 附近，用智慧型手機仔 [翕 ê][photography]。
你若是較細膩 [kā 日頭閘 leh][blocking the Sun]，差不多用一个指頭仔尾，按呢你 to̍h 會當看著 平常時看會著 ê 日暈環。
這个日暈 ê 特徵角度，差不多愛 kā 你 ê 手骨伸長，指頭仔拍開，ùi 大頭拇 kah 尾指 ê 角度欲仝。
若是欲看 [火環日食][ring of fire eclipse]，是有較困難。
[今仔日（6月10號）][today's (June 10) solar eclipse]拄仔好會當看著這个特殊 ê 環形日食，嘛叫做 [火環][ring of fire]。
你若是徛 tī 月球產生 ê 狹細烏影帶內底，to̍h 有法度看著。
這个烏影帶迒過加拿大、格陵蘭、北極、kah 露西亞東爿。
毋閣日偏食會當 tī [較闊 ê 範圍][from broader regions] 看著，包括亞洲北爿、歐洲、kah 美國 ê 一部份。




## [POJ] Îⁿ-hêng ê Ji̍t-n̄g

Lí kám ū siūⁿ-beh khòaⁿ-tio̍h kā ji̍t-thâu kho͘-tiâu ê khoân?
Tī choân-sè-kài ê ji̍t-sî beh khòaⁿ-tio̍h chit-ê kéng-sek, lóng sī chin kán-tan ê tāi-chì.
Che sī po̍h koân kńg-hûn lāi-té bô-kâng hong-hiòng pâi-lia̍t ê peng-chiⁿ sán-seng ê jī-cha̍p-jī tō͘ khoah ê îⁿ-hêng ji̍t-n̄g, sī pí khēng khah chia̍p khòaⁿ-tio̍h.
Chit-tiuⁿ iáⁿ-siōng sī gō͘-goe̍h jī-káu tī I-thá-lī Lô-má hū-kīn, iōng tì-hūi-hêng chhiú-ki-á hip--ê.
Lí nā-sī khah sè-lī kā ji̍t-thâu cha̍h-leh, chha-put-to iōng chi̍t-ê chéng-thâu-á-bóe, án-ne lí to̍h ē-tàng khòaⁿ-tio̍h pêng-siông-sî khòaⁿ-ē-tio̍h ê ji̍t-n̄g-khoân.
Chit-ê ji̍t-n̄g ê te̍k-teng kak-tō͘, chha-put-to ài kā lī ê chhiú-kut chhun-tn̂g, chéng-thâu-á phah-khui, ùi tōa-thâu-bó kah bóe-cháiⁿ ê kak-tō͘ beh kâng.
Nā-sī beh khòaⁿ hóe-khoân ji̍t-si̍t, sī ū khah khùn-lân.
Kin-á-ji̍t (la̍k goe̍h cha̍p hō) tú-á-hó ē-tàng khòaⁿ-tio̍h chit-ê te̍k-sû ê khoân-hêng ji̍t-si̍t, mā kiò-chò Hóe-khoân.
Lí nā-sī khiā tī Goe̍h-kiû sán-seng ê e̍h-sè o͘-iáⁿ-tōa lāi-té, to̍h ū-hoat-tō͘ khòaⁿ-tio̍h.
Chit-ê o͘-iáⁿ-tòa ē hāⁿ kòe Kha-ná-tà, Keh-lêng-lân, pak-ke̍k, kah Lō͘-se-a tang-pêng.
M̄-koh ji̍t-phian-si̍t ē-tàng tī khah khoah ê hoān-ûi khòaⁿ-tio̍h, pau-koat A-chiu pak-pêng, Au-chiu, kah Bí-kok ê chi̍t-pō͘-hūn.

## [KIP] Înn-hîng ê Ji̍t-n̄g

Lí kám ū siūnn-beh khuànn-tio̍h kā ji̍t-thâu khoo-tiâu ê khuân?
Tī tsuân-sè-kài ê ji̍t-sî beh khuànn-tio̍h tsit-ê kíng-sik, lóng sī tsin kán-tan ê tāi-tsì.
Tse sī po̍h kuân kńg-hûn lāi-té bô-kâng hong-hiòng pâi-lia̍t ê ping-tsinn sán-sing ê jī-tsa̍p-jī tōo khuah ê înn-hîng ji̍t-n̄g, sī pí khīng khah tsia̍p khuànn-tio̍h.
Tsit-tiunn iánn-siōng sī gōo-gue̍h jī-káu tī I-thá-lī Lô-má hū-kīn, iōng tì-huī-hîng tshiú-ki-á hip--ê.
Lí nā-sī khah sè-lī kā ji̍t-thâu tsa̍h-leh, tsha-put-to iōng tsi̍t-ê tsíng-thâu-á-bué, án-ne lí to̍h ē-tàng khuànn-tio̍h pîng-siông-sî khuànn-ē-tio̍h ê ji̍t-n̄g-khuân.
Tsit-ê ji̍t-n̄g ê ti̍k-ting kak-tōo, tsha-put-to ài kā lī ê tshiú-kut tshun-tn̂g, tsíng-thâu-á phah-khui, uì tuā-thâu-bó kah bué-tsáinn ê kak-tōo beh kâng.
Nā-sī beh khuànn hué-khuân ji̍t-si̍t, sī ū khah khùn-lân.
Kin-á-ji̍t (la̍k gue̍h tsa̍p hō) tú-á-hó ē-tàng khuànn-tio̍h tsit-ê ti̍k-sû ê khuân-hîng ji̍t-si̍t, mā kiò-tsò Hué-khuân.
Lí nā-sī khiā tī Gue̍h-kiû sán-sing ê e̍h-sè oo-iánn-tuā lāi-té, to̍h ū-huat-tōo khuànn-tio̍h.
Tsit-ê oo-iánn-tuà ē hānn kuè Kha-ná-tà, Keh-lîng-lân, pak-ki̍k, kah Lōo-se-a tang-pîng.
M̄-koh ji̍t-phian-si̍t ē-tàng tī khah khuah ê huān-uî khuànn-tio̍h, pau-kuat A-tsiu pak-pîng, Au-tsiu, kah Bí-kok ê tsi̍t-pōo-hūn.



## [English] Circular Sun Halo
Want to see a ring around the Sun? [It's easy to do][It's easy to do] in daytime skies around the world.
Created by randomly oriented ice crystals in thin high cirrus clouds, circular 22 degree halos are visible much more often than rainbows.
This one was captured by smart phone [photography][photography] on May 29 near Rome, Italy.
Carefully [blocking the Sun][blocking the Sun], for example with a finger tip, is usually all that it takes to reveal the common bright halo ring.
The halo's characteristic angular radius is about equal to the span of your hand, thumb to little finger, at the end of your outstretched arm.
Want to see a [ring of fire eclipse][ring of fire eclipse]? That's harder.
The spectacular annular phase of [today's (June 10) solar eclipse][today's (June 10) solar eclipse], known as a [ring of fire][ring of fire], is briefly visible only if you're standing along the Moon's narrow shadow track that passes over parts of northern Canada, Greenland, the Arctic, and eastern Russia.
The solar eclipse is partial though, when seen [from broader regions][from broader regions], including northern Asia, Europe, and parts of the US.




## 詞彙學習（台語漢字/POJ/KIP/華語漢字/English）

- 【日暈】Ji̍t-n̄g/Ji̍t-n̄g/日暈/halo
- 【薄懸卷雲】po̍h koân kńg-hûn/po̍h kuân kńg-hûn/薄高卷雲/thin high cirrus cloud
- 【冰晶】peng-chiⁿ/ping-tsinn/冰晶/ice crystal
- 【虹】khēng/khīng/彩虹/rainbow
- 【特徵角度】te̍k-teng kak-tō͘/ti̍k-ting kak-tōo/特徵角度/characteristic angular radius
- 【指頭仔】chéng-thâu-á/tsíng-thâu-á/手指/finger tip
- 【大頭拇】tōa-thâu-bó/tuā-thâu-bó/大拇指/thumb
- 【尾指】bóe-cháiⁿ/bué-tsáinn/小指/little finger
- 【火環日食】hóe-khoân ji̍t-si̍t/hué-khuân ji̍t-si̍t/火環日食/ring of fire eclipse



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[It's easy to do]:http://www.atoptics.co.uk/halo/checkl.htm
[photography]:http://www.atoptics.co.uk/halo/photo.htm
[blocking the Sun]:http://www.atoptics.co.uk/halo/circular.htm
[ring of fire eclipse]:https://apod.nasa.gov/apod/ap200615.html
[today's (June 10) solar eclipse]:https://www.nasa.gov/content/june-10-2021-eclipse
[ring of fire]:https://www.facebook.com/pg/APOD.Sky/photos/?tab=album&album_id=2706549852782550
[from broader regions]:https://en.wikipedia.org/wiki/Solar_eclipse_of_June_10,_2021

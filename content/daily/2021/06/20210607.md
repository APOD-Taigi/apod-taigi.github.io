---
title: 仙后座內底一个足光 ê 新星
date: 2021-06-07
publishdate: 2021-06-07T12:00:00+0800
tags: [仙后座, 新星, Cas 2021, V1405 Cas, 氣波星雲, 白矮星, 雙星系統]
hero: https://apod.nasa.gov/apod/fap/image/2106/NovaCasAndFriends_Ayoub_960_annotated.jpg
summary: 這粒叫做 Cas 2021 抑是 V1405 Cas ê 新星，頂個月 tī 地球 ê 天頂變足足足光 ê，光到直接用目睭 to̍h 看有。

categories: [podcast]
vocals: [蔡老師]
---

{{% apod %}}

- 原始文章：[A Bright Nova in Cassiopeia](https://apod.nasa.gov/apod/ap210607.html)
- 影像來源 kah 版權：[Chuck Ayoub](https://www.instagram.com/chucksastrophotography/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckqzewchh2nmk0818yr52t8x8" >}}

## [漢羅] 仙后座內底一个足光 ê 新星

仙后座內底彼粒新 ê 光點是啥物？是新星啦！
雖然講 [新星][novas] 定定出現 tī 宇宙內底，毋閣這粒叫做 [Cas 2021][Nova Cas 2021 a] 抑是 V1405 Cas ê 新星，頂個月 tī 地球 ê 天頂變足足足光 ê，光到 [直接用目睭][unaided eye] to̍h 看有。
新星 Cas 2021 上早是 tī 三月中變光 ê，閣較予人想袂到 ê 是，伊 tī 五月中連紲一禮拜，又閣 [變閣較光矣][quite bright]。
這粒新星隨閣變暗去，轉去到五月初 ê 光度。
毋閣這馬又閣小可仔變較光矣，而且用雙筒望遠鏡 [to̍h 看會著][remains visible]。
箭頭比 ê 彼搭，to̍h 是這粒新星出現 ê 所在。
伊 to̍h tī [仙后座][constellation of Cassiopeia] ê 方向，離 [氣波星雲][Bubble Nebula] 袂傷遠。
新星是 ùi 白矮星演化來 ê。
白矮星是 [雙星系統][binary-star] 內底 ê 其中一粒，伊 ùi 伊 ê 星伴 [吸積物質][accreting matter]，落尾產生 [熱核爆炸][thermonuclear explosion]，ùi [白矮星][white dwarf star] 表面 噴出來。
毋閣這个爆發 ê 詳細狀況，咱這馬猶毋是真清楚。
新星 ê 產生袂毀滅本底 ê 恆星，而且 [有一寡仔會閣再爆發][sometimes seen to recur]。
[這張影像][featured image] 是 tī [美國][USA] [Michigan][Michigan] 州 [Detroit][Detroit] 市 翕--ê，是 kā 14 點鐘久 ê 影像疊做伙 ê。
專業天文學家 kah 業餘天文學家會繼續監看 [新星 Cas 2021][Nova Cas 2021 b]，嘛會 [用假說來解說][hypothesize] 造成這个現象 ê 詳細理由。

## [POJ] Sian-hiō-chō lāi-té chi̍t-ê chiok-kng ê Sin-seng

Sian-hiō-chō lāi-té hit-lia̍p sin--ê kng-tiám sī siáⁿ-mih? Sī Sin-seng la̍h!
Sui-jiân kóng Sin-seng tiāⁿ-tiāⁿ chhut-hiān tī ú-tiū lāi-té, m̄-koh chi̍t-lia̍p kiò-chò Cas jī-khòng-jī-it iah-sī V it-sù-khòng-ngó͘ Cas ê Sin-seng, téng-kò-goe̍h tī Tē-kiû ê thiⁿ-téng piàn chiok-chiok-chiok kng--ê, kng kàu ti̍t-chiap iōng ba̍k-chiu to̍h khòaⁿ-ū.
Sin-seng Cas jī-khòng-jī-it siōng-chá sī tī saⁿ-goe̍h-tiong piàn kng--ê, koh-khah hō͘ lâng siūⁿ-bē-tio̍h ê sī , i tī gō͘-goe̍h-tiong liân-sòa chit-lé-pài, iū-koh piàn khah-kng ah.
Chi̍t-lia̍p Sin-seng sûi koh piàn àm-khì, tńg-khì kàu gō͘-goe̍h-chhe ê kng-tō͘.
M̄-koh chit-má iū-koh sió-khóa-á piàn khah-kng ah, jî-chhiáⁿ iōng siang-tâng bōng-oán-kiàⁿ to̍h khòaⁿ-ē-tio̍h.
Chìⁿ-thâu pí ê hit-tah, to̍h sī chit-lia̍p Sin-seng chhut-hiān ê só͘-chāi.
I to̍h tī Sian-hiō-chō ê hong-hiòng, lî Khì-pho seng-hûn bōe siūⁿ hn̄g.
Sin-seng sī ùi Pe̍h-é-chhiⁿ ián-hòa lâi--ê.
Pe̍h-é-chhiⁿ sī siang-chhiⁿ hē-thóng lāi-té ê kî-tiong chi̍t-lia̍p, i ùi i ê seng-phōaⁿ khip-chek bu̍t-chit, lo̍h-bóe sán-seng jia̍t-he̍k po̍k-chà, ùi Pe̍h-é-chhiⁿ piáu-bīn phùn--chhut-lâi.
M̄-koh chit-ê po̍k-hoat ê siông-sè chōng-hóng, lán chit-má iáu m̄-sī chin chheng-chhó͘.
Sin-seng ê sán-seng bōe húi-bia̍t pún-té ê hêng-chhiⁿ, jî-chhiáⁿ ū chi̍t-kóa-á ē koh-chài po̍k-hoat.
Chit-tiuⁿ iáⁿ-siōng sī tī Bí-kok Michigan chiu Detroit chhī hip--ê, sī kā cha̍p-sì tiám-cheng kú ê iáⁿ-siōng tha̍h chò-hóe ê.
Choan-gia̍p thian-bûn-ha̍k-ka kah gia̍p-û thian-bûn-ha̍k-ka ē kè-sio̍k kàm-khòaⁿ Sin-seng Cas jī-khòng-jī-it, mā-ē iōng ká-soat lâi kái-soeh chō-sêng chit-ê hiān-siōng ê siông-sè lí-iû.

## [KIP] Sian-hiō-tsō lāi-té tsi̍t-ê tsiok-kng ê Sin-sing

Sian-hiō-tsō lāi-té hit-lia̍p sin--ê kng-tiám sī siánn-mih? Sī Sin-sing la̍h!
Sui-jiân kóng Sin-sing tiānn-tiānn tshut-hiān tī ú-tiū lāi-té, m̄-koh tsi̍t-lia̍p kiò-tsò Cas jī-khòng-jī-it iah-sī V it-sù-khòng-ngóo Cas ê Sin-sing, tíng-kò-gue̍h tī Tē-kiû ê thinn-tíng piàn tsiok-tsiok-tsiok kng--ê, kng kàu ti̍t-tsiap iōng ba̍k-tsiu to̍h khuànn-ū.
Sin-sing Cas jī-khòng-jī-it siōng-tsá sī tī sann-gue̍h-tiong piàn kng--ê, koh-khah hōo lâng siūnn-bē-tio̍h ê sī , i tī gōo-gue̍h-tiong liân-suà tsit-lé-pài, iū-koh piàn khah-kng ah.
Tsi̍t-lia̍p Sin-sing suî koh piàn àm-khì, tńg-khì kàu gōo-gue̍h-tshe ê kng-tōo.
M̄-koh tsit-má iū-koh sió-khuá-á piàn khah-kng ah, jî-tshiánn iōng siang-tâng bōng-uán-kiànn to̍h khuànn-ē-tio̍h.
Tsìnn-thâu pí ê hit-tah, to̍h sī tsit-lia̍p Sin-sing tshut-hiān ê sóo-tsāi.
I to̍h tī Sian-hiō-tsō ê hong-hiòng, lî Khì-pho sing-hûn buē siūnn hn̄g.
Sin-sing sī uì Pe̍h-é-tshinn ián-huà lâi--ê.
Pe̍h-é-tshinn sī siang-tshinn hē-thóng lāi-té ê kî-tiong tsi̍t-lia̍p, i uì i ê sing-phuānn khip-tsik bu̍t-tsit, lo̍h-bué sán-sing jia̍t-hi̍k po̍k-tsà, uì Pe̍h-é-tshinn piáu-bīn phùn--tshut-lâi.
M̄-koh tsit-ê po̍k-huat ê siông-sè tsōng-hóng, lán tsit-má iáu m̄-sī tsin tshing-tshóo.
Sin-sing ê sán-sing buē huí-bia̍t pún-té ê hîng-tshinn, jî-tshiánn ū tsi̍t-kuá-á ē koh-tsài po̍k-huat.
Tsit-tiunn iánn-siōng sī tī Bí-kok Mitsigan tsiu Detroit tshī hip--ê, sī kā tsa̍p-sì tiám-tsing kú ê iánn-siōng tha̍h tsò-hué ê.
Tsuan-gia̍p thian-bûn-ha̍k-ka kah gia̍p-û thian-bûn-ha̍k-ka ē kè-sio̍k kàm-khuànn Sin-sing Cas jī-khòng-jī-it, mā-ē iōng ká-suat lâi kái-sueh tsō-sîng tsit-ê hiān-siōng ê siông-sè lí-iû.

## [English] A Bright Nova in Cassiopeia

What's that new spot of light in Cassiopeia? A nova.
Although [novas][novas] occur frequently throughout the universe, this nova, known as [Nova Cas 2021][Nova Cas 2021 a] or V1405 Cas, became so unusually bright in the skies of Earth last month that it was visible to the [unaided eye][unaided eye]. Nova Cas 2021 first brightened in mid-March but then, unexpectedly, became even brighter in mid-May and remained [quite bright][quite bright] for about a week.
The nova then faded back to early-May levels, but now is slightly brightening again and [remains visible][remains visible] through binoculars.
Identified by the arrow, the nova occurred toward the [constellation of Cassiopeia][constellation of Cassiopeia], not far from the [Bubble Nebula][Bubble Nebula].
A nova is typically caused by a [thermonuclear explosion][thermonuclear explosion] on the surface of a [white dwarf star][white dwarf star] that is [accreting matter][accreting matter] from a [binary-star][binary-star] companion -- although details of this outburst are currently unknown.
Novas don't destroy the underlying star, and are [sometimes seen to recur][sometimes seen to recur]. The [featured image][featured image] was created from 14 hours of imaging from [Detroit][Detroit], [Michigan][Michigan], [USA][USA].
Both professional and amateur astronomers will likely continue to monitor [Nova Cas 2021][Nova Cas 2021 b] and [hypothesize][hypothesize] about details of its cause.

## 詞彙學習（漢羅/POJ/KIP/華文/English）
- 【仙后座】Sian-hiō-chō/Sian-hiō-tsō/仙后座/the constellation of Cassiopeia
- 【新星】Sin-seng/Sin-sing/新星/Nova
- 【雙筒望遠鏡】siang-tâng bōng-oán-kiàⁿ/siang-tâng bōng-uán-kiànn/雙筒望遠鏡/binoculars
- 【箭頭】chìⁿ-thâu/tsìnn-thâu/箭頭/arrow
- 【氣波星雲】Khì-pho seng-hûn/Khì-pho sing-hûn/氣泡星雲/Bubble Nebular
- 【白矮星】Pe̍h-é-chhiⁿ/Pe̍h-é-tshinn/白矮星/White Dwarf
- 【星伴】seng-phōaⁿ/sing-phuānn/星伴/companion star
- 【吸積物質】khip-chek bu̍t-chit/khip-tsek bu̍t-chit/吸積物質/accreting matter
- 【熱核爆炸】jia̍t-he̍k po̍k-chà/jia̍t-hi̍k po̍k-tsà/熱核爆炸/thermonuclear explosion
- 【業餘】gia̍p-û/gia̍p-û/業餘/amateur
- 【假說】ká-soat/ká-suat/假說/hypothesis


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[novas]:https://imagine.gsfc.nasa.gov/science/objects/cataclysmic_variables.html
[Nova Cas 2021 a]:https://skyandtelescope.org/astronomy-news/observing-news/bright-nova-erupts-in-cassiopeia/
[unaided eye]:https://www.visiondirect.co.uk/the-human-eye
[quite bright]:https://app.aavso.org/webobs/results/?star=000-BNX-642&num_results=200
[remains visible]:https://www.aavso.org/LCGv2/
[constellation of Cassiopeia]:https://en.wikipedia.org/wiki/Cassiopeia_(constellation)
[Bubble Nebula]:https://apod.nasa.gov/apod/ap170531.html
[thermonuclear explosion]:https://youtu.be/aHY2a145p0Y
[white dwarf star]:https://apod.nasa.gov/apod/ap150517.html
[accreting matter]:https://apod.nasa.gov/apod/ap200831.html
[binary-star]:https://astronomy.swin.edu.au/cosmos/b/binary+star
[sometimes seen to recur]:https://apod.nasa.gov/apod/ap150111.html
[featured image]:https://www.instagram.com/p/CPnkyX8p8sX/
[Detroit]:https://youtu.be/k-dc-VQQwIA
[Michigan]:https://en.wikipedia.org/wiki/Michigan
[USA]:https://en.wikipedia.org/wiki/United_States
[Nova Cas 2021 b]:https://astronomy.com/news/observing/2021/03/observe-theres-a-new-nova-visible-in-cassiopeia
[hypothesize]:https://cdn.pixabay.com/photo/2019/09/04/08/24/cat-4451003_960_720.jpg

---
title: 行過獵戶座頭前 ê 衛星
date: 2021-06-01
publishdate: 2021-06-01T12:00:00+0800
tags: [星鏈衛星, SpaceX, 通訊衛星, 衛星星群, 星鏈, 踅地衛星, 衛星陣列, 獵戶座, 獵戶座星雲, 地球同步軌道]
hero: https://apod.nasa.gov/apod/fap/image/2106/StarlinkOrion_Abolfath_2138.jpg
summary: 這寡迵過獵戶座 ê 光巡是啥物？大部份是一堆踅地球運行 ê 星鏈衛星反射太陽光產生 ê。
categories: [podcast]
vocals: [阿錕]
---

{{% apod %}}

- 原始文章：[Satellites over Orion](https://apod.nasa.gov/apod/ap210601.html)
- 影像提供：[Amir H. Abolfath](http://amir.torgheh.ir/)
- 2021 年 7 月 12-16 ê SatCon2 工作坊：[Mitigating Satellite Constellations](https://noirlab.edu/public/announcements/ann21021/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckqquobv2o27h0806vt3mkmm4" >}}

## [漢羅] 行過獵戶座頭前 ê 衛星

這寡迵過獵戶座 ê 光巡是啥物？
In 是一堆踅地球運行 ê 衛星反射太陽光產生 ê。
用目睭看是一條 [浮 tī 天頂 ê 連紲光點][successive points floating across]。
這寡愈來愈濟 ê 通訊衛星，包括 [SpaceX 星鏈][SpaceX Starlink] 衛星，造成真濟天文學家 ê [困擾][causing concern]。
正面來講，[星鏈][Starlink] kah sio-siâng ê [衛星星群][similar constellations] 會使予日頭落山了後 ê 天頂較活潑，予衛星 ê 全球通訊較緊，嘛會使 tùi 目前通訊服務較少 ê 庄跤所在提供 [數位服務][digital services]。
[負面來講][negative side]，這寡 [低軌道踅地衛星][low Earth-orbit] 予 [一寡深空天文顯影計畫變較歹處理][some deep astronomical imaging programs more difficult]。
尤其觀測計畫是需要 tī 日頭落山了後到暝尾進前提觀測影像 ê。
未來計畫欲 tī 較懸軌道進行觀測 ê 衛星陣列，可能 [會影響著][impact investigations] tī 暗時愛一直觀測深空宇宙 ê [大型地面望遠鏡][large ground-based telescopes]。
這寡迵過獵戶座 ê 光巡毋是 ùi SpaceX 星鏈來 ê，是 ùi 踅閣較懸 ê [地球同步軌道][geosynchronous orbit] 衛星來 ê。
[這張相片][featured picture] 是 tī 2019 年 12 月翕 ê，是 kā 65 張 感光 3 分鐘 ê 數位相片疊做伙 ê。
有一寡影像是針對背景 ê [獵戶座星雲][Orion Nebula t] 感光，其他 ê 主要是 leh 翕行過 ê 衛星。



## [POJ] Kiâⁿ-kòe La̍h-hō͘-chō thâu-chêng ê Ūi-chhiⁿ

Chit-kóa thàng-kòe La̍h-hō͘-chō ê kng-sûn sī siáⁿ-mih?
In sī chi̍t-tui se̍h Tē-kiû ūn-hêng ê ūi-chhiⁿ hoán-siā thài-iông-kng sán-seng ê.
Iōng ba̍k-chiu khòaⁿ sī chi̍t-tiâu phû tī thiⁿ-téng ê liân-sòa kng-tiám.
Chit-kóa lú-lâi-lú-chōe ê thong-sìn ūi-chhiⁿ, pau-koah SpaceX Seng-liān ūi-chhiⁿ, chō-sêng chin-chōe thian-bûn-ha̍k-ka ê khùn-jiáu.
Chiàⁿ-bīn lâi-kóng, Seng-liān kah sio-siâng ê ūi-chhiⁿ seng-kûn ē-sái hō͘ ji̍t-thâu lo̍h-soaⁿ liáu-āu ê thiⁿ-téng khah oa̍h-phoat, hō͘ ūi-chhiⁿ ê choân-kiû thong-sìn khah kín, mā ē-sái tùi bo̍k-chêng thong-sìn ho̍k-bū khah chiò ê chng-kha-só͘-chāi thê-kiong só͘-ūi ho̍k-bū.
Hū-bīn lâi-kóng, chit-kóa kē kúi-tō se̍h-tē-ūi-chhiⁿ hō͘ chi̍t-kóa chhim-khong thian-bûn hián-iáⁿ kè-ōe piàn khah phái chhú-lí.
Iû-kî koan-chhek kè-ōe sī su-iàu tī ji̍t-thâu lo̍h-soaⁿ liáu-āu kàu mî-bé chìn-chêng the̍h koan-chhek iáⁿ-siōng ê.
Bī-lâi kè-ōe beh tī khah koân kúi-tō chìn-hêng koan-chhek ê ūi-chhiⁿ tīn-lia̍t, khó-lêng ē éng-hióng tio̍h tī àm-sî ài it-ti̍t koan-chhek chhim-khong ú-tiū ê tōa-hêng tē-bīn bōng-oán-kiàⁿ.
Chit-kóa thàng-kòe La̍h-hō͘-chō ê kng-sûn m̄-sī ùi SpaceX seng-liān lâi--ê, sī ùi se̍h koh-khah koân ê tē-kiû tông-pō͘-kúi-tō ūi-chhiⁿ lâi--ê.
Chit-tiuⁿ siòng-phìⁿ sī tī jī-khòng-i̍t-kiú nî cha̍p-jī goe̍h hip--ê, sī kā la̍k-cha̍p-gō͘ tiuⁿ kám-kng saⁿ hun-cheng ê só͘-ūi siòng-phìⁿ tha̍h chòe-hóe ê.
Ū chi̍t-kóa iáⁿ-siōng sī chiam-tùi pōe-kéng ê La̍h-hō͘-chō seng-hûn kám-kng, kî-tha ê chú-iàu sī leh hip kiâⁿ-kòe ê ūi-chhiⁿ.


## [KIP]  Kiânn-kuè La̍h-hōo-tsō thâu-tsîng ê Uī-tshinn

Tsit-kuá thàng-kuè La̍h-hōo-tsō ê kng-sûn sī siánn-mih?
In sī tsi̍t-tui se̍h Tē-kiû ūn-hîng ê uī-tshinn huán-siā thài-iông-kng sán-sing ê.
Iōng ba̍k-tsiu khuànn sī tsi̍t-tiâu phû tī thinn-tíng ê liân-suà kng-tiám.
Tsit-kuá lú-lâi-lú-tsuē ê thong-sìn uī-tshinn, pau-kuah SpaceX Sing-liān uī-tshinn, tsō-sîng tsin-tsuē thian-bûn-ha̍k-ka ê khùn-jiáu.
Tsiànn-bīn lâi-kóng, Sing-liān kah sio-siâng ê uī-tshinn sing-kûn ē-sái hōo ji̍t-thâu lo̍h-suann liáu-āu ê thinn-tíng khah ua̍h-phuat, hōo uī-tshinn ê tsuân-kiû thong-sìn khah kín, mā ē-sái tuì bo̍k-tsîng thong-sìn ho̍k-bū khah tsiò ê tsng-kha-sóo-tsāi thê-kiong sóo-uī ho̍k-bū.
Hū-bīn lâi-kóng, tsit-kuá kē kuí-tō se̍h-tē-uī-tshinn hōo tsi̍t-kuá tshim-khong thian-bûn hián-iánn kè-uē piàn khah phái tshú-lí.
Îu-kî kuan-tshik kè-uē sī su-iàu tī ji̍t-thâu lo̍h-suann liáu-āu kàu mî-bé tsìn-tsîng the̍h kuan-tshik iánn-siōng ê.
Bī-lâi kè-uē beh tī khah kuân kuí-tō tsìn-hîng kuan-tshik ê uī-tshinn tīn-lia̍t, khó-lîng ē íng-hióng tio̍h tī àm-sî ài it-ti̍t kuan-tshik tshim-khong ú-tiū ê tuā-hîng tē-bīn bōng-uán-kiànn.
Tsit-kuá thàng-kuè La̍h-hōo-tsō ê kng-sûn m̄-sī uì SpaceX sing-liān lâi--ê, sī uì se̍h koh-khah kuân ê tē-kiû tông-pōo-kuí-tō uī-tshinn lâi--ê.
Tsit-tiunn siòng-phìnn sī tī jī-khòng-i̍t-kiú nî tsa̍p-jī gue̍h hip--ê, sī kā la̍k-tsa̍p-gōo tiunn kám-kng sann hun-tsing ê sóo-uī siòng-phìnn tha̍h tsuè-hué ê.
Ū tsi̍t-kuá iánn-siōng sī tsiam-tuì puē-kíng ê La̍h-hōo-tsō sing-hûn kám-kng, kî-tha ê tsú-iàu sī leh hip kiânn-kuè ê uī-tshinn.





## [English] Satellites over Orion

What are those streaks across Orion?
They are reflections of sunlight from numerous Earth-orbiting satellites.
Appearing by eye as a series of [successive points floating across][successive points floating across] a twilight sky,
the increasing number of communications satellites, including [SpaceX Starlink][SpaceX Starlink] satellites, are [causing concern][causing concern] among many astronomers.
On the positive side, [Starlink][Starlink] and [similar constellations][similar constellations] make the post-sunset sky more dynamic, satellite-based global communications faster, and help provide [digital services][digital services] to currently underserved rural areas.
On the [negative side][negative side], though, these [low Earth-orbit][low Earth-orbit] satellites make [some deep astronomical imaging programs more difficult][some deep astronomical imaging programs more difficult], in particular observing programs that need images taken just after sunset and just before dawn.
Planned future satellite arrays that function in higher orbits may [impact investigations][impact investigations] of the deep universe planned for [large ground-based telescopes][large ground-based telescopes] at any time during the night.
The streaks across Orion are not from Starlink but rather satellites in high [geosynchronous orbit][geosynchronous orbit].
The [featured picture][featured picture], taken in 2019 December, is a digital combination of over 65 3-minutes exposures, with some images taken to highlight the background [Orion Nebula][Orion Nebula e], while others to feature the passing satellites.



## 詞彙學習（台語漢字/POJ/KIP/華語漢字/English）

- 【獵戶座】La̍h-hō͘-chō/La̍h-hōo-tsō/獵戶座/Orion
- 【星鏈】Seng-liān/Sing-liān/星鏈/Starlink
- 【衛星星群】ūi-chhiⁿ seng-kûn/uī-tshinn sing-kûn/衛星星群/satellite constellation
- 【通訊衛星】thong-sìn ūi-chhiⁿ/thong-sìn uī-tshinn/通訊衛星/communication satellite
- 【踅地衛星】se̍h-tē ūi-chhiⁿ/se̍h-tē uī-tshinn/繞地衛星/Earth-orbit satellite
- 【地球同步軌道】tē-kiû tông-pō͘-kúi-tō/tē-kiû tông-pōo-kuí-tō/地球同步軌道/geosynchronous orbit
- 【天文顯影】thian-bûn hián-iáⁿ/thian-bûn hián-iánn/天文成像/astronomical imaging
- 【衛星陣列】ūi-chhiⁿ tīn-lia̍t/uī-tshinn tīn-lia̍t/衛星陣列/satellite array
- 【獵戶座星雲】La̍h-hō͘-chō seng-hûn/La̍h-hōo-tsō sing-hûn/獵戶座星雲/Orion Nebula


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[successive points floating across]:https://youtu.be/ihVuz8uM1qU?t=13
[SpaceX Starlink]:https://www.spacex.com/updates/starlink-mission-05-09-2021/index.html
[causing concern]:https://archiecat.com/wp-content/uploads/2020/01/scared-cat.jpg
[Starlink]:https://en.wikipedia.org/wiki/Starlink
[similar constellations]:https://en.wikipedia.org/wiki/Satellite_internet_constellation
[digital services]:https://skopemag.com/2020/05/20/how-do-cell-phones-use-satellites
[negative side]:https://apod.nasa.gov/apod/ap191014.html
[low Earth-orbit]:https://www.nasa.gov/leo-economy/faqs
[some deep astronomical imaging programs more difficult]:https://noirlab.edu/public/news/noirlab2022/
[impact investigations]:https://www.scientificamerican.com/article/spacexs-dark-satellites-are-still-too-bright-for-astronomers/
[large ground-based telescopes]:https://en.wikipedia.org/wiki/List_of_largest_optical_reflecting_telescopes
[featured picture]:https://noirlab.edu/public/images/ann21021b/
[Orion Nebula t]:https://apod.tw/daily/20210509/
[Orion Nebula e]:https://apod.nasa.gov/apod/ap210509.html
[geosynchronous orbit]:https://en.wikipedia.org/wiki/Geosynchronous_orbit

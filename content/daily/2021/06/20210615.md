---
title: 祝融號：火星面頂 ê 新探測車
date: 2021-06-15
publishdate: 2021-06-15T12:00:00+0800
tags: [祝融號, 探測車, 火星, 天文一號, 迵地雷達, 火神, 烏托邦平原, 地下冰]
hero: https://apod.nasa.gov/apod/fap/image/2106/ZhurongRover_CNSA_1920.jpg
summary: 火星這馬有新 ê 探測車矣。 Tī 五月中，中國 ê 天文一號 任務 kā 祝融號探測車 送到 紅色行星。

---

{{% apod %}}

- 原始文章：[Zhurong: New Rover on Mars](https://apod.nasa.gov/apod/ap210615.html)
- 影像提供：[China National Space Administration](http://www.cnsa.gov.cn/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 祝融號：火星面頂 ê 新探測車
火星這馬有新 ê 探測車矣。
Tī 五月中，[中國][China] ê [天文一號][Tianwen-1] 任務 kā [祝融號探測車][Zhurong rover] 送到 [紅色行星][red planet]。
Tī 中國，火星又閣叫做火行星，[祝融號探測車 ê 名][Zhurong rover's name] tī [中國神話][Chinese mythology] 內底是火神 ê 意思。
祝融號降落 tī 北爿 ê [烏托邦平原][Utopia Planitia 1]，是目前太陽系內底已經知影上大 ê 隕石盆地。
根據回報，伊嘛是一个有 [較濟地下冰][much underground ice] ê [地區][an area]。
Kah 其他足濟 [科學儀器][scientific instruments] 比起來，祝融號紮 ê [迵地雷達][ground-penetrating radar]，會當探測埋 tī 地下 100  公尺深 ê 冰。
相片內底是 kah 車平大台 ê 祝融號，to̍h chhāi tī 伊 ê 降落基地邊仔。
[這張相片][The image] 是用裝 tī 探測車面頂 ê 遙控 kha-mé-lah 速翕 ê。
[祝融號][Zhurong] 計畫 ê 90 工任務，欲研究 ê 內容包括火星 [烏托邦平原][Utopia Planitia 2] ê 地質、塗肉、kah 大氣。



## [POJ] Chiok-iông-hō: Hóe-chhiⁿ bīn-téng ê sin thàm-chhek-chhia

Hóe-chhiⁿ chit-má ū sin--ê thàm-chhek-chhia ah.
Tī Gō͘-goe̍h tiong, Tiong-kok ê Thian-bûn it-hō jīm-bū kā Chiok-iông-hō thàm-chhek-chhia sàng kàu âng-sek kiâⁿ-chhiⁿ.
Tī Tiong-kok, Hóe-chhiⁿ iū-koh kiò-chò Hóe-kiâⁿ-chhiⁿ, Chiok-iông-hō thàm-chhek-chhia ê miâ tī Tiong-kok sîn-ōe lāi-té sī hóe-sîn ê ì-sù.
Chiok-iông-hō kàng-lo̍h tī pak-pêng ê O͘-thok-pang pêng-goân, sī bo̍k-chêng Thài-iông-hē lāi-té í-keng chai-iáⁿ siōng-tōa ê ún-se̍k phûn-tē.
Kun-kù hôe-pò, i mā-sī chi̍t-ê ū khah-chōe tē-hā-peng ê tē-khu.
Kah kî-tha chiok-chōe kho-ha̍k-gî-khì pi--khí-lâi, Chiok-iông-hō chah--ê thàng-tē-lûi-ta̍t, ē-tàng thàm-chhek tâi tī tē-hā chi̍t-pah kong-chhioh chhim ê peng.
Siòng-phìⁿ lāi-té sī kah chhia pêⁿ-tōa-tâi ê Chiok-iông-hō, to̍h chhāi tī i ê kàng-lo̍h ki-tē piⁿ-á.
Chit-tiuⁿ siòng-phìⁿ sī iōng chng tī thàm-chhek-chhia bīn-téng ê iâu-khòng-kha-mé-lah sok-hip--ê.
Chiok-iông-hō kè-ōe ê káu-cha̍p kang jīm-bū, beh gián-kiù ê lōe-iông pau-koah Hóe-chhiⁿ O͘-thok-pang pêng-goân ê tē-chit, thô͘-bah, kah tōa-khì.




## [KIP] Tsiok-iông-hō: Hué-tshinn bīn-tíng ê sin thàm-tshik-tshia

Hué-tshinn tsit-má ū sin--ê thàm-tshik-tshia ah.
Tī Gōo-gue̍h tiong, Tiong-kok ê Thian-bûn it-hō jīm-bū kā Tsiok-iông-hō thàm-tshik-tshia sàng kàu âng-sik kiânn-tshinn.
Tī Tiong-kok, Hué-tshinn īu-koh kiò-tsò Hué-kiânn-tshinn, Tsiok-iông-hō thàm-tshik-tshia ê miâ tī Tiong-kok sîn-uē lāi-té sī hué-sîn ê ì-sù.
Tsiok-iông-hō kàng-lo̍h tī pak-pîng ê OO-thok-pang pîng-guân, sī bo̍k-tsîng Thài-iông-hē lāi-té í-king tsai-iánn siōng-tuā ê ún-si̍k phûn-tē.
Kun-kù huê-pò, i mā-sī tsi̍t-ê ū khah-tsuē tē-hā-ping ê tē-khu.
Kah kî-tha tsiok-tsuē kho-ha̍k-gî-khì pi--khí-lâi, Tsiok-iông-hō tsah--ê thàng-tē-luî-ta̍t, ē-tàng thàm-tshik tâi tī tē-hā tsi̍t-pah kong-tshioh tshim ê ping.
Siòng-phìnn lāi-té sī kah tshia pênn-tuā-tâi ê Tsiok-iông-hō, to̍h tshāi tī i ê kàng-lo̍h ki-tē pinn-á.
Tsit-tiunn siòng-phìnn sī iōng tsng tī thàm-tshik-tshia bīn-tíng ê iâu-khòng-kha-mé-lah sok-hip--ê.
Tsiok-iông-hō kè-uē ê káu-tsa̍p kang jīm-bū, beh gián-kìu ê luē-iông pau-kuah Hué-tshinn OO-thok-pang pîng-guân ê tē-tsit, thôo-bah, kah tuā-khì.



## [English] Zhurong: New Rover on Mars
There's a new rover on Mars.
In mid-May, [China][China]'s [Tianwen-1][Tianwen-1] mission delivered the [Zhurong rover][Zhurong rover] onto the [red planet][red planet].
As Mars means Planet of Fire in Chinese, the [Zhurong rover's name][Zhurong rover's name] means, roughly, God of Fire in [Chinese mythology][Chinese mythology].
Zhurong landed in northern [Utopia Planitia][Utopia Planitia 1], the largest known impact basin in the Solar System, and [an area][an area] reported to have [much underground ice][much underground ice].
Among many other [scientific instruments][scientific instruments], Zhurong carries [ground-penetrating radar][ground-penetrating radar] that can detect ice buried even 100-meters deep.
Car-sized Zhurong is pictured here next to its landing base.
[The image][The image] was snapped by a remote camera deployed by the rolling rover.
[Zhurong][Zhurong]'s planned 90-day mission includes studying the geology, soil, and atmosphere of Mars in [Utopia Planitia][Utopia Planitia 2].




## 詞彙學習（台語漢字/POJ/KIP/華語漢字/English）

- 【祝融號】Chiok-iông-hō/Tsiok-iông-hō/祝融號/Zhurong
- 【探測車】thàm-chhek-chhia/thàm-tshik-tshia/探測車/rover
- 【天文一號】Thian-bûn it-hō/Thian-bûn it-hō/天文一號/Tianwen-1
- 【烏托邦平原】O͘-thok-pang pêng-goân/OO-thok-pang pîng-guân/烏托邦平原/Utopia Planitia
- 【隕石盆地】ún-se̍k phûn-tē/ún-si̍k phûn-tē/隕石盆地/impact basin
- 【迵地雷達】thàng-tē-lûi-ta̍t/thàng-tē-luî-ta̍t/透地雷達/ground-penetrating radar
- 【遙控-kha-mé-lah】iâu-khòng-kha-mé-lah/iâu-khòng-kha-mé-lah/遙控相機/remote camera
- 【速翕】sok-hip/sok-hip/快照/snapshot
- 【塗肉】thô͘-bah/thôo-bah/土壤/soil


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[China]:https://en.wikipedia.org/wiki/China
[Tianwen-1]:https://en.wikipedia.org/wiki/Tianwen-1
[Zhurong rover]:https://en.wikipedia.org/wiki/Zhurong_(rover)
[red planet]:https://solarsystem.nasa.gov/planets/mars/overview/
[Zhurong rover's name]:https://en.wikipedia.org/wiki/Zhurong
[Chinese mythology]:https://en.wikipedia.org/wiki/Chinese_mythology
[Utopia Planitia 1]:https://en.wikipedia.org/wiki/Utopia_Planitia
[an area]:https://apod.nasa.gov/apod/fap/ap210521.html
[much underground ice]:https://www.jpl.nasa.gov/news/mars-ice-deposit-holds-as-much-water-as-lake-superior
[scientific instruments]:https://www.universetoday.com/151321/zhurong-is-rolling-on-mars/
[ground-penetrating radar]:https://en.wikipedia.org/wiki/Ground-penetrating_radar
[The image]:http://www.cnsa.gov.cn/n6759533/c6812126/content.html
[Zhurong]:https://www.lpi.usra.edu/planetary_news/2021/06/01/chinas-zhurong-rover-lands-on-mars/
[Utopia Planitia 2]:https://en.wikipedia.org/wiki/Zhurong_(rover)#Gallery

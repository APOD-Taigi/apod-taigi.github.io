---
title: 天蠍座 ê 強化影像
date: 2021-06-16
publishdate: 2021-06-16T12:00:00+0800
tags: [天蠍座, 心宿二, 反射星雲, 發射星雲, 銀河系, 黃道星座, 塗粉烏帶]
hero: https://apod.nasa.gov/apod/image/2106/ScorpiusEnhanced_Lenz_1080_constellation.jpg
summary: 若是 天蠍座 用目睭直接看 to̍h 遮爾媠，人類 to̍h 會 tùi 伊較有印象。 天蠍座較有名 ê 部份是 tī 黃道 星座 彼幾粒較光 ê 恆星，毋閣 in 較少去予人注意著。

categories: [podcast]
vocals: [阿錕]
---

{{% apod %}}

- 原始文章：[Scorpius Enhanced](https://apod.nasa.gov/apod/ap210616.html)
- 影像來源 kah 版權：[Stefan Lenz](mailto:lenzfoto@email.de)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckqzf99jj2fpf0930accziwa6" >}}

## [漢羅] 天蠍座 ê 強化影像

若是 [天蠍座][Scorpius 1] 用目睭直接看 to̍h 遮爾媠，人類 to̍h 會 tùi 伊較有印象。
天蠍座較有名 ê 部份是 tī [黃道][zodiacal] [星座][constellation] 彼幾粒較光 ê 恆星，毋閣 in 較少去予人注意著。
為著欲提著這款壯觀 ê 影像，愛有一台較好 ê [kha-mé-lah][camera]，一个 [有夠暗 ê 天色][dark sky]，kah 一寡複雜 ê [影像處理][image processing]。
這張數位強化影像顯示足濟 [予人讚嘆 ê 特色][breathtaking features]。
影像正爿 ê 對角線是咱 [銀河系][Milky Way Galaxy] [盤面][plane] ê 一部份。
遐看會著有足光恆星 ê 大片雲，kah 有烏暗複雜 [塗粉][dust] ê 搝長雲絲。
影像倒爿坦徛 peh-升 ê 是塗粉烏帶，to̍h 叫做 [烏溪][Dark River]。
Tī 倒爿幾若个 [較光 ê 恆星][bright stars] 是 [天蠍座一部份 ê 頭殼 kah 跤爪][Scorpius' head and claws]，嘛包括彼粒較光 ê 恆星心宿二。
經過 17 點鐘久 ê 感光了後，to̍h 變做目睭看會著 ê 足濟紅色 [發射星雲][emission nebulas]，藍色 [反射星雲][reflection nebulas]，kah 烏暗雲絲矣。
年中 ê 時陣，[天蠍座][Scorpius 2] 會 tī 南天日落了後出現，伊足好揣 ê。

## [POJ] Thian-giat-chō ê kiông-hòa iáⁿ-siōng

Nā-sī Thian-giat-chō iōng ba̍k-chiu ti̍t-chiap khòaⁿ to̍h chiah-nī súi, jîn-lūi to̍h ē tùi i khah ū ìn-sióng.
Thian-giat-chō khah ū-miâ ê pō͘-hūn sī tī n̂g-tō seng-chō hit kúi-lia̍p khah kng ê hêng-chhiⁿ, m̄-koh in khah chió khì hō͘ lâng chù-ì-tio̍h.
Ūi-tio̍h beh the̍h-tio̍h chit-khoán chòng-koan ê iáⁿ-siōng, ài ū chi̍t-tâi khah hó ê kha-mé-lah, chi̍t-ê ū-kàu àm ê thiⁿ-sek, kah chi̍t-kóa ho̍k-cha̍p ê iáⁿ-siōng chhú-lí.
Chit-tiuⁿ só͘-ūi kiông-hòa iáⁿ-siōng hián-sī chiok-chōe hō͘ lâng chàn-thàn ê te̍k-sek.
Iáⁿ-siōng chiàⁿ-pêng ê tùi-kak-sòaⁿ sī lán Gîn-hô-hē pôaⁿ-bīn ê chi̍t-pō͘-hūn.
Hia khòaⁿ-ē-tio̍h ū chiok-kng hêng-chhiⁿ ê tōa-phìⁿ hûn, kah ū o͘-àm ho̍k-cha̍p thô͘-hún ê giú-tn̄g hûn-si.
Iáⁿ-siōng tò-pêng thán-khi peh-seng ê sī thô͘-hún o͘-tòa, to̍h kiò-chò O͘-khe.
Tī tò-pêng kúi-ā-ê khah-kng ê hêng-chhiⁿ sī Thian-giat-chō chi̍t-pō͘-hūn ê thâu-khak kah kha-jiáu, mā pau-koat hit-lia̍p khah-kng ê hêng-chhiⁿ Sim-siù-jī.
Keng-kòe cha̍p-chhit tiám-cheng kú ê kám-kng liáu-āu, to̍h piàn-chò ba̍k-chiu khòaⁿ-ē-tio̍h ê chiok-chōe âng-sek hoat-siā-seng-hûn, nâ-sek hoán-siā-seng-hûn, kah o͘-àm hûn-si ah.
Nî-tiong ê sî-chūn, Thian-giat-chō ē tī Lâm-thian ji̍t-lo̍h liáu-āu chhut-hiān, i chiok-hó chhoe ê。

## [KIP] Thian-giat-tsō ê kiông-huà iánn-siōng

Nā-sī Thian-giat-tsō iōng ba̍k-tsiu ti̍t-tsiap khuànn to̍h tsiah-nī suí, jîn-luī to̍h ē tuì i khah ū ìn-sióng.
Thian-giat-tsō khah ū-miâ ê pōo-hūn sī tī n̂g-tō sing-tsō hit kuí-lia̍p khah kng ê hîng-tshinn, m̄-koh in khah tsió khì hōo lâng tsù-ì-tio̍h.
Uī-tio̍h beh the̍h-tio̍h tsit-khuán tsòng-kuan ê iánn-siōng, ài ū tsi̍t-tâi khah hó ê kha-mé-lah, tsi̍t-ê ū-kàu àm ê thinn-sik, kah tsi̍t-kuá ho̍k-tsa̍p ê iánn-siōng tshú-lí.
Tsit-tiunn sóo-uī kiông-huà iánn-siōng hián-sī tsiok-tsuē hōo lâng tsàn-thàn ê ti̍k-sik.
Iánn-siōng tsiànn-pîng ê tuì-kak-suànn sī lán Gîn-hô-hē puânn-bīn ê tsi̍t-pōo-hūn.
Hia khuànn-ē-tio̍h ū tsiok-kng hîng-tshinn ê tuā-phìnn hûn, kah ū oo-àm ho̍k-tsa̍p thôo-hún ê giú-tn̄g hûn-si.
Iánn-siōng tò-pîng thán-khi peh-sing ê sī thôo-hún oo-tuà, to̍h kiò-tsò OO-khe.
Tī tò-pîng kuí-ā-ê khah-kng ê hîng-tshinn sī Thian-giat-tsō tsi̍t-pōo-hūn ê thâu-khak kah kha-jiáu, mā pau-kuat hit-lia̍p khah-kng ê hîng-tshinn Sim-siù-jī.
King-kuè tsa̍p-tshit tiám-tsing kú ê kám-kng liáu-āu, to̍h piàn-tsò ba̍k-tsiu khuànn-ē-tio̍h ê tsiok-tsuē âng-sik huat-siā-sing-hûn, nâ-sik huán-siā-sing-hûn, kah oo-àm hûn-si ah.
Nî-tiong ê sî-tsūn, Thian-giat-tsō ē tī Lâm-thian ji̍t-lo̍h liáu-āu tshut-hiān, i tsiok-hó tshue ê。



## [English] Scorpius Enhanced

If Scorpius looked this good to the unaided eye, humans might remember it better.
[Scorpius][Scorpius 1] more typically appears as a few bright stars in a well-known but rarely pointed out [zodiacal][zodiacal] [constellation][constellation].
To get a spectacular image like this, though, one needs a good [camera][camera], a [dark sky][dark sky], and some sophisticated [image processing][image processing].
The resulting digitally-enhanced image shows many [breathtaking features][breathtaking features].
Diagonal across the image right is part of the [plane][plane] of our [Milky Way Galaxy][Milky Way Galaxy].
Visible there are vast clouds of bright stars and long filaments of dark and intricate [dust][dust].
Rising vertically on the image left are dark dust bands known as the [Dark River][Dark River].
Several of the [bright stars][bright stars] on the left are part of [Scorpius' head and claws][Scorpius' head and claws], and include the bright star [Antares][Antares].
Numerous red [emission nebulas][emission nebulas], blue [reflection nebulas][reflection nebulas], and dark filaments became visible as the deep 17-hour expo image developed.
[Scorpius][Scorpius 2] appears prominently in southern skies after sunset during the middle of the year.

## 詞彙學習

|漢羅|POJ|KIP|華語|English|
|-|-|-|-|-|
|天蠍座|Thian-giat-chō|Thian-giat-tsō|天蠍座|Scorpius|
|黃道星座|n̂g-tō seng-chō|n̂g-tō sing-tsō|黃道星座|zodiacal constellation|
|對角線|tùi-kak-sòaⁿ|tuì-kak-suànn|對角線|Diagonal|
|坦徛|thán-khiā|thán-khiā|垂直|vertical|
|peh-升|peh-seng|peh-sing|上升|rising|
|塗粉烏帶|thô͘-hún-o͘-tòa|thôo-hún-oo-tuà|暗灰塵帶|dark dust bands|
|烏溪|O͘-khe|Oo-khe|暗河|Dark River|
|發射星雲|hoat-siā-seng-hûn|hoat-siā-sing-hûn|發射星雲|emission nebulas|
|反射星雲|hoán-siā-seng-hûn|huán-siā-sing-hûn|反射星雲|reflection nebulas|
|心宿二|Sim-siù-jī|Sim-siù-jī|心宿二|Antares|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[Scorpius 1]:http://www.allthesky.com/constellations/scorpius/
[zodiacal]:https://en.wikipedia.org/wiki/Zodiac
[constellation]:https://www.iau.org/public/themes/constellations/
[camera]:https://electronics.howstuffworks.com/digital-camera.htm
[dark sky]:https://www.darksky.org/
[image processing]:http://cdn-www.cracked.com/articleimages/ob/old_computer.jpg
[breathtaking features]:https://i.pinimg.com/originals/d6/dc/8b/d6dc8b1771b697ff2992982482911274.jpg
[plane]:https://apod.nasa.gov/apod/ap050605.html
[Milky Way Galaxy]:https://solarsystem.nasa.gov/resources/285/the-milky-way-galaxy/
[dust]:https://apod.nasa.gov/apod/ap030706.html
[Dark River]:https://apod.nasa.gov/apod/ap090708.html
[bright stars]:http://astro-cabinet.com/showimage.php?image=Scorpius-12_5m_1600_ss1_names1.jpg&lang=English
[Scorpius' head and claws]:https://en.wikipedia.org/wiki/Scorpion
[Antares]:https://apod.nasa.gov/apod/ap120417.html
[emission nebulas]:https://apod.nasa.gov/apod/emission_nebulae.html
[reflection nebulas]:http://en.wikipedia.org/wiki/Reflection_nebula
[Scorpius 2]:https://en.wikipedia.org/wiki/Scorpius

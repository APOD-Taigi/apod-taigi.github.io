---
title: 電腦模擬：第一批恆星 ê 形成
date: 2021-06-30
publishdate: 2021-06-30T12:00:00+0800
tags: [大霹靂, 背景輻射, 第一批恆星, 超新星]
hero: https://www.youtube.com/watch?v=q9ZCBR-onRw
summary: 為著欲揣著這个答案，才有有這个 SPHINX 電腦模擬來解說 tī 早期宇宙  ê 恆星形成過程。

---

{{% apod %}}

- 原始文章：[Simulation: Formation of the First Stars](https://apod.nasa.gov/apod/ap210630.html)
- 影像提供：[Harley Katz](https://www.physics.ox.ac.uk/our-people/katz) ([U. Oxford](https://www.physics.ox.ac.uk/)) [et al.](https://academic.oup.com/mnras/article-abstract/487/4/5902/5520831)
- 台文翻譯：[An-Li Tsai][An-Li Tsai] ([NCU][NCU])

## [漢羅] 電腦模擬：第一批恆星 ê 形成
第一批恆星是按怎形成 ê？
為著欲揣著這个答案，才有有這个 SPHINX 電腦模擬來解說 tī 早期宇宙  ê [恆星形成][star formation t] 過程。
一寡結果 to̍h 展示 tī [這个影片][featured video] 內底。
這是 ùi 幾若百萬年前 ê [大霹靂][Big Bang 1] 開始，時間 to̍h 標 tī 倒爿頂懸。
[大霹靂][Big Bang 2] 了後一億年，物質 to̍h tī 宇宙內底湠到 [傷平均][too uniformly] 矣，這个時陣無法度生出新 ê 恆星。
除了 [背景輻射][background radiation] 以外，宇宙是足暗 ê。
真緊，一寡內底有豐富 [水素][hydrogen] 氣體 ê 物質 to̍h 開始合成 [第一批恆星][first stars]。
Tī 這个 [縮時攝影影片][time-lapse video] 內底，茄仔色是氣體，白色是光，金色是高能輻射，伊 kā 水素 [離子化][ionizes]，分解做紮電 ê 電子 kah 光子。
這个金色區域嘛會當追蹤上大質量恆星，in ê 一生上尾會變做 [能量足強 ê 超新星][powerful supernova] 才會收煞。
這个圓箍仔插圖內底，是中央區域 [形成星系][becoming a galaxy] ê 特寫。
這个模擬有繼續落去，一直到宇宙年歲 5.5 億歲為止。
為著欲評估 [SPHINX 模擬][SPHINX simulations] ê 精確度 kah in 用 ê 假設，這个模擬結果毋若會提來 [kah 這馬 ê 深空觀測做比較][compared to current deep observations]，嘛會提來 kah NASA 按算欲用 ê [JWST][James Web Space Telescope] 望遠鏡 [閣較直接觀測][more direct observations] 早期宇宙 ê 計畫做比較。


## [POJ] Tiān-náu bô͘-gí: Tē-it-phoe hêng-chhiⁿ ê hêng-sêng
Tē-it-phoe hêng-chhiⁿ sī án-ná hêng-sêng ê?
Ūi-tio̍h beh chhōe-tio̍h chit-ê tap-àn, chiah ū chi̍t-ê SPHINX tiān-náu bô͘-gí lâi kái-soeh tī chá-kî ú-tiū ê hêng-chhiⁿ hêng-sêng kòe-têng.
Chi̍t-kóa kiat-kó to̍h tiān-sī tī chit-ê iáⁿ-phìⁿ lāi-té.
Che sī ùi kúi-nā-pah-bān nî chêng ê Tōa-phek-le̍k khai-sí, sî-kan to̍h piau tī tò-pêng téng-koân.
Tōa-phek-le̍k liáu-āu chi̍t-ek nî, bu̍t-chit to̍h tī ú-tiū lāi-té thòaⁿ kàu siuⁿ pêng-kun ah, chit-ê sî-chūn bô-hoat-tō͘ seⁿ-chhut sin--ê hêng-chhiⁿ.
Tû-liáu pōe-kéng hok-siā ì-gōa, ú-tiū sī chiok àm ê.
Chin kín, chi̍t-kóa lāi-té ū hong-hù chúi-sò͘ khì-thé ê bu̍t-chit to̍h khai-sí ha̍p-sêng tē-it-phoe hêng-chhiⁿ.
Tī chit-ê sok-sî-liap-iáⁿ iáⁿ-phìⁿ lāi-té, kiô-á-sek sī khì-thé, pe̍h-sek sī kng, kim-sek sī ko-lêng hok-siā, i kā chúi-sò͘ lî-chú-hòa, hun-kái chò chah-tiān ê tiān-chú kah kng-chú.
chit-ê kim-sek khu-he̍k mā ē-tàng tui-chong siōng-tōa chit-liōng hêng-chhiⁿ, in ê it-seng siōng-bóe ē piàn-chò lêng-liōng chiok-kiông ê chhiau-sin-seng chiah-ē siu-soah.
Chit-ê îⁿ-kho͘-á chhah-tô͘ lāi-té, sī tiong-ng khu-he̍k hêng-sêng seng-hē ê te̍k-siá.
Chit-ê bô͘-gí ū kè-sio̍k lo̍h-khì, it-ti̍t kàu ú-tiū nî-hòe gō͘-tiám-gō͘ ek-hòe ûi-chí.
Ūi-tio̍h beh pêng-kó͘ SPHINX bô͘-gí ê cheng-khak-tō͘ kah in iōng ê ká-siat, chit-ê bô͘-gí kiat-kó m̄-nā ē the̍h-lâi kah chit-má ê chhim-khong koan-chhek chò pí-kàu, mā ē the̍h-lâi kah NASA àn-sǹg beh iōng ê JWST bōng-oán-kiàⁿ koh-khah ti̍t-chiap koan-chhek chá-kî ú-tiū ê kè-ōe chò pí-kàu.


## [KIP] Tiān-náu bôo-gí: Tē-it-phue hîng-tshinn ê hîng-sîng
Tē-it-phue hîng-tshinn sī án-ná hîng-sîng ê?
Uī-tio̍h beh tshuē-tio̍h tsit-ê tap-àn, tsiah ū tsi̍t-ê SPHINX tiān-náu bôo-gí lâi kái-sueh tī tsá-kî ú-tiū ê hîng-tshinn hîng-sîng kuè-tîng.
Tsi̍t-kuá kiat-kó to̍h tiān-sī tī tsit-ê iánn-phìnn lāi-té.
Tse sī uì kuí-nā-pah-bān nî tsîng ê Tuā-phik-li̍k khai-sí, sî-kan to̍h piau tī tò-pîng tíng-kuân.
Tuā-phik-li̍k liáu-āu tsi̍t-ik nî, bu̍t-tsit to̍h tī ú-tiū lāi-té thuànn kàu siunn pîng-kun ah, tsit-ê sî-tsūn bô-huat-tōo senn-tshut sin--ê hîng-tshinn.
Tû-liáu puē-kíng hok-siā ì-guā, ú-tiū sī tsiok àm ê.
Tsin kín, tsi̍t-kuá lāi-té ū hong-hù tsuí-sòo khì-thé ê bu̍t-tsit to̍h khai-sí ha̍p-sîng tē-it-phue hîng-tshinn.
Tī tsit-ê sok-sî-liap-iánn iánn-phìnn lāi-té, kiô-á-sik sī khì-thé, pe̍h-sik sī kng, kim-sik sī ko-lîng hok-siā, i kā tsuí-sòo lî-tsú-huà, hun-kái tsò tsah-tiān ê tiān-tsú kah kng-tsú.
tsit-ê kim-sik khu-hi̍k mā ē-tàng tui-tsong siōng-tuā tsit-liōng hîng-tshinn, in ê it-sing siōng-bué ē piàn-tsò lîng-liōng tsiok-kiông ê tshiau-sin-sing tsiah-ē siu-suah.
Tsit-ê înn-khoo-á tshah-tôo lāi-té, sī tiong-ng khu-hi̍k hîng-sîng sing-hē ê ti̍k-siá.
Tsit-ê bôo-gí ū kè-sio̍k lo̍h-khì, it-ti̍t kàu ú-tiū nî-huè gōo-tiám-gōo ik-huè uî-tsí.
Uī-tio̍h beh pîng-kóo SPHINX bôo-gí ê tsing-khak-tōo kah in iōng ê ká-siat, tsit-ê bôo-gí kiat-kó m̄-nā ē the̍h-lâi kah tsit-má ê tshim-khong kuan-tshik tsò pí-kàu, mā ē the̍h-lâi kah NASA àn-sǹg beh iōng ê JWST bōng-uán-kiànn koh-khah ti̍t-tsiap kuan-tshik tsá-kî ú-tiū ê kè-uē tsò pí-kàu.



## [English] Simulation: Formation of the First Stars
How did the first stars form?
To help find out, the SPHINX computer simulation of [star formation][star formation eng] in the very early universe was created, some results of which are shown in the [featured video][featured video].
Time since the [Big Bang][Big Bang 1] is shown in millions of years on the upper left.
Even 100 million years after the [Big Bang][Big Bang 2], matter was spread [too uniformly][too uniformly] across the cosmos for stars to be born.
Besides [background radiation][background radiation], the universe was dark.
Soon, slight matter clumps rich in [hydrogen][hydrogen] gas begin to coalesce into the [first stars][first stars].
In the [time-lapse video][time-lapse video], purple denotes gas, white denotes light, and gold shows radiation so energetic that it [ionizes][ionizes] hydrogen, breaking it up into charged electrons and protons.
The gold-colored regions also track the most massive stars that die with [powerful supernova][powerful supernova]s.
The inset circle highlights a central region that is [becoming a galaxy][becoming a galaxy].
The simulation continues until the universe was about 550 million years old.
To assess the accuracy of the [SPHINX simulations][SPHINX simulations] and the assumptions that went into them, the results are not only being [compared to current deep observations][compared to current deep observations], but will also be compared with [more direct observations][more direct observations] of the early universe planned with NASA's pending [James Web Space Telescope][James Web Space Telescope].

## 詞彙學習（台語漢字/POJ/KIP/華語漢字/English）


- 【大霹靂】Tōa-phek-le̍k/Tuā-phik-li̍k/大霹靂/Big Bang
- 【超新星】chhiau-sin-seng/tshiau-sin-sing/超新星/supernova
- 【電腦模擬】tiān-náu bô͘-gí/tiān-náu bôo-gí/電腦模擬/computer simulation
- 【分解】hun-kái/hun-kái/分解/break
- 【水素氣體】chúi-sò͘ khì-thé/tsuí-sòo khì-thé/氫氣/hydrogen gas
- 【縮時攝影影片】sok-sî-liap-iáⁿ/sok-sî-liap-iánn/縮時攝影影片/time-lapse video
- 【精確度】cheng-khak-tō͘/tsing-khak-tōo/精確度/accuracy
- 【背景輻射】pōe-kéng hok-siā/puē-kíng hok-siā/背景輻射/background radiation
- 【離子化】lî-chú-hòa/lî-tsú-huà/離子化/ionization
- 【電子】tiān-chú/tiān-tsú/電子/electron
- 【光子】kng-chú/kng-tsú/光子/proton
- 【紮電】chah-tiān/tsah-tiān/帶電/charged



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[star formation eng]:https://apod.nasa.gov/apod/ap210623.html
[star formation t]:https://apod.tw/daily/20210623/
[featured video]:https://youtu.be/q9ZCBR-onRw
[Big Bang 1]:https://science.nasa.gov/astrophysics/focus-areas/what-powered-the-big-bang
[Big Bang 2]:https://www.jwst.nasa.gov/content/features/bigBangQandA.html
[too uniformly]:https://static.onecms.io/wp-content/uploads/sites/20/2018/05/21042210_264995290674140_8840525631411191808_n.jpg
[background radiation]:https://apod.nasa.gov/apod/ap180722.html
[hydrogen]:https://periodic.lanl.gov/1.shtml
[first stars]:https://www.scientificamerican.com/article/the-first-stars-in-the-un/
[time-lapse video]:https://youtu.be/BLnsYXEL1B0
[ionizes]:https://en.wikipedia.org/wiki/Ionization
[powerful supernova]:https://youtu.be/aysiMbgml5g
[becoming a galaxy]:https://www.jwst.nasa.gov/content/science/firstLight.html
[SPHINX simulations]:https://arxiv.org/abs/2101.11624
[compared to current deep observations]:https://ui.adsabs.harvard.edu/abs/2021MNRAS.505.3336L/abstract
[more direct observations]:https://ui.adsabs.harvard.edu/abs/2019MNRAS.487.5902K/abstract
[James Web Space Telescope]:https://www.jwst.nasa.gov/

---
title: 哈伯太空望遠鏡翕 ê 肚胿仔星系
date: 2021-06-21
publishdate: 2021-06-21T12:00:00+0800
tags: [肚胿仔星系, 哈伯遺產資料庫, 尾溜, 藍色星團, 捲螺仔星系, Arp 188, 潮汐力]
hero: https://apod.nasa.gov/apod/fap/image/2106/tadpole_HubbleBiju_960.jpg
summary: 是按怎這个星系有遮爾長 ê 尾溜？這張予人讚嘆 ê 遠景是哈伯遺產資料庫 ê 影像。
---

{{% apod %}}

- 原始文章：[The Tadpole Galaxy from Hubble](https://apod.nasa.gov/apod/ap210621.html)
- 影像提供：[Hubble Legacy Archive](https://hla.stsci.edu/), [ESA](https://www.esa.int/), [NASA](https://www.nasa.gov/); *Processing:* [Amal Biju](https://www.instagram.com/exploraspace/)
- APOD ê 各種語言：[Arabic](https://apod.me/), [Bulgarian](https://mediabricks.bg/apod-bulgaria), [Catalan](http://www.apod.cat/), [Chinese](http://www.bjp.org.cn/mryt/) (Beijing), [Chinese](http://sprite.phys.ncku.edu.tw/astrolab/mirrors/apod/apod.html) (Taiwan), [Croatian](http://www.apod.rs/Croatia.html), [Czech](http://www.astro.cz/apod/), [Dutch](http://www.apod.nl/), [Farsi](http://www.skypix.org/apod/), [French](http://www.cidehom.com/apod.php),
[German](http://www.starobserver.org/), [Hebrew](http://www.astronomia2009.org.il/info/apod/apod.htm), [Indonesian](http://apod.infoastronomy.org/), [Japanese](http://home.u05.itscom.net/apodjpn/apodj/apodj0.htm), [Korean](http://wouldyoulike.org/apod/), [Montenegrin](http://www.apod.rs/Montenegro.html), [Polish](http://apod.pl/apod/), [Russian](http://www.astronet.ru/db/apod.html), [Serbian](http://www.apod.rs/), [Slovenian](http://apod.fmf.uni-lj.si/), [Spanish](http://observatorio.info/), [Taiwanese](https://apod.tw/), [Turkish](https://www.uzaydanhaberler.com/category/gorsel/apod/), [Turkish](https://rasyonalist.org/kategori/apod/), and [Ukrainian](http://astronomy.pp.ua/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 哈伯太空望遠鏡翕 ê 肚胿仔星系
是按怎這个星系有遮爾長 ê 尾溜？
這張 [予人讚嘆 ê 遠景][this stunning vista] 是 [哈伯遺產資料庫][Hubble Legacy Archive] ê 影像。
一个遙遠星系成做這个壯麗 ê 背景，伊是去予搝開 ê 捲螺仔 [星系 Arp][galaxy Arp] 188，肚胿仔星系。
這个 [宇宙肚胿仔][cosmic tadpole] 離咱有 4.2 億光年遠，to̍h tī 北天星座 [天龍座][Draco] ê 方向看會著。
這个 [予人注目][eye-catching] ê 尾溜有 28 萬 [光年][light-years] 長，內底閣有大質量、明亮 ê 藍色星團。
一款講法是講，有一个閣較密 ê [入侵星系][intruder galaxy] 走過 Arp 188 頭前，to̍h ùi 這張影像 ê 正爿迵到倒爿，才去予肚胿仔星系 ê 重力 [hiù-去到][slung around] 後壁。
Tī 這改 ê [近距離接觸][close encounter]，潮汐力 kā [捲螺仔星系][spiral galaxy's] ê 恆星、氣體、kah 塗粉 拖--出來，才會產生這个壯觀 ê 尾溜。
這个 [入侵][intruder] 星系，估計是 tī 肚胿仔星系後壁 300 光年遠 ê 所在，to̍h tī 正爿面頂彼个前景 ê 捲螺仔手骨遐。
[Kah 伊 ê][Following] 地球 [名仝款][namesake]，[肚胿仔星系][Tadpole Galaxy] ê 年歲愈大，[伊 ê 尾溜][its tail] to̍h 會沓沓仔變無--去。
落尾，尾溜內底 ê 星團 to̍h 會變做這个大捲螺仔星系 ê 細衛星星系。


## [POJ] Ha-peh thài-khong bōng-oán-kiàⁿ hip--ê Tō͘-koai-á seng-hē
Sī án-ná chit-ê seng-hē ū chiah-nī tn̂g ê bóe-liu?
Chit-tiuⁿ hō͘-lâng chàn-thàn ê oán-kéng sī Ha-peh ûi-sán chu-liāu-khò͘ ê iáⁿ-siōng.
Chi̍t-ê iâu-oán seng-hē chiâⁿ-chò chit-ê chòng-lē ê pōe-kéng, i sī khì hō͘ giú-khui ê kńg-lê-á seng-hē Arp it-pat-pat, Tō͘-koai-á seng-hē.
Chit-ê ú-tiū tō͘-koai-á lî lán ū sì-tiám-jī ek kng-nî hn̄g, to̍h tī pak-thian seng-chō Thian-lêng-chō ê hong-hiòng khòaⁿ-ē-tio̍h.
Chit-ê hō͘-lâng chù-bo̍k ê bóe-liu ū jī-cha̍p-poeh kng-nî tn̂g, lāi-té koh ū tōa-chit-liōng, bêng-liōng ê nâ-sek seng-thoân.
Chi̍t-khoán kóng-hoat sī kóng, ū chi̍t-ê koh-khah bat ê ji̍p-chhim seng-hē cháu-kòe Arp it-pat-pat thâu-chêng, to̍h ùi chit-tiuⁿ iáⁿ-siōng ê chiàⁿ-pêng thàng-kàu tò-pêng, chiah khì hō͘ Tō͘-koai-á seng-hē ê tiōng-le̍k hiù-khì-kàu āu-piah.
Tī chit-kái ê kīn-kū-lî chiap-chhiok, tiâu-sek-le̍k kā kńg-lê-á seng-hē ê hêng-chhiⁿ, khì-thé, kah thô͘-hún thoa--chhut-lâi, chiah ē sán-seng chit-ê chòng-koan ê bóe-liu.
Chit-ê ji̍p-chhim seng-hē, kó͘-kè sī tī Tō͘-koai-á seng-hē āu-piah saⁿ-pah kng-nî hn̄g ê só͘-chāi, to̍h tī chiàⁿ-pêng bīn-téng hit-ê chiân-kéng ê kńg-lê-á chhiú-kut hiah.
Kah i ê tē-kiû-miâ kāng-khoán, Tō͘-koai-á seng-hē ê nî-hòe lú tōa, i ê bóe-liu to̍h ē tau̍h-tau̍h-á piàn bô--khì.
Lo̍h-bóe, bóe-liu lāi-té ê seng-thoân to̍h ē piàn-chò chit-ê tōa kńg-lê-á seng-hē ê sè ūi-chhiⁿ seng-hē.



## [KIP] Ha-peh thài-khong bōng-uán-kiànn hip--ê Tōo-kuai-á sing-hē
Sī án-ná tsit-ê sing-hē ū tsiah-nī tn̂g ê bué-liu?
Tsit-tiunn hōo-lâng tsàn-thàn ê uán-kíng sī Ha-peh uî-sán tsu-liāu-khòo ê iánn-siōng.
Tsi̍t-ê iâu-uán sing-hē tsiânn-tsò tsit-ê tsòng-lē ê puē-kíng, i sī khì hōo giú-khui ê kńg-lê-á sing-hē Arp it-pat-pat, Tōo-kuai-á sing-hē.
Tsit-ê ú-tiū tōo-kuai-á lî lán ū sì-tiám-jī ik kng-nî hn̄g, to̍h tī pak-thian sing-tsō Thian-lîng-tsō ê hong-hiòng khuànn-ē-tio̍h.
Tsit-ê hōo-lâng tsù-bo̍k ê bué-liu ū jī-tsa̍p-pueh kng-nî tn̂g, lāi-té koh ū tuā-tsit-liōng, bîng-liōng ê nâ-sik sing-thuân.
Tsi̍t-khuán kóng-huat sī kóng, ū tsi̍t-ê koh-khah bat ê ji̍p-tshim sing-hē tsáu-kuè Arp it-pat-pat thâu-tsîng, to̍h uì tsit-tiunn iánn-siōng ê tsiànn-pîng thàng-kàu tò-pîng, tsiah khì hōo Tōo-kuai-á sing-hē ê tiōng-li̍k hiù-khì-kàu āu-piah.
Tī tsit-kái ê kīn-kū-lî tsiap-tshiok, tiâu-sik-li̍k kā kńg-lê-á sing-hē ê hîng-tshinn, khì-thé, kah thôo-hún thua--tshut-lâi, tsiah ē sán-sing tsit-ê tsòng-kuan ê bué-liu.
Tsit-ê ji̍p-tshim sing-hē, kóo-kè sī tī Tōo-kuai-á sing-hē āu-piah sann-pah kng-nî hn̄g ê sóo-tsāi, to̍h tī tsiànn-pîng bīn-tíng hit-ê tsiân-kíng ê kńg-lê-á tshiú-kut hiah.
Kah i ê tē-kiû-miâ kāng-khuán, Tōo-kuai-á sing-hē ê nî-huè lú tuā, i ê bué-liu to̍h ē ta̍uh-ta̍uh-á piàn bô--khì.
Lo̍h-bué, bué-liu lāi-té ê sing-thuân to̍h ē piàn-tsò tsit-ê tuā kńg-lê-á sing-hē ê sè uī-tshinn sing-hē.



## [English] The Tadpole Galaxy from Hubble

Why does this galaxy have such a long tail?
In [this stunning vista][this stunning vista], based on image data from the [Hubble Legacy Archive][Hubble Legacy Archive], distant galaxies form a dramatic backdrop for disrupted spiral [galaxy Arp][galaxy Arp] 188, the Tadpole Galaxy.
The [cosmic tadpole][cosmic tadpole] is a mere 420 million light-years distant toward the northern constellation of the Dragon ([Draco][Draco]).
Its [eye-catching][eye-catching] tail is about 280 thousand [light-years][light-years] long and features massive, bright blue star clusters.
One [story][story] goes that a more compact [intruder galaxy][intruder galaxy] crossed in front of Arp 188 - from right to left in this view - and was [slung around][slung around] behind the Tadpole by their gravitational attraction.
During the [close encounter][close encounter], tidal forces drew out the [spiral galaxy's][spiral galaxy's] stars, gas, and dust forming the spectacular tail.
The [intruder][intruder] galaxy itself, estimated to lie about 300 thousand light-years behind the Tadpole, can be seen through foreground spiral arms at the upper right.
[Following][Following] its terrestrial [namesake][namesake], the [Tadpole Galaxy][Tadpole Galaxy] will likely lose [its tail][its tail] as it grows older, the tail's star clusters forming smaller satellites of the large spiral galaxy.


## 詞彙學習（台語漢字/POJ/KIP/華語漢字/English）


- 【蝌蚪星系】Tō͘-koai-á seng-hē/Tōo-kuai-á sing-hē/肚胿仔星系/the Tadpole Galaxy
- 【哈伯遺產資料庫】Ha-peh ûi-sán chu-liāu-khò͘/Ha-peh uî-sán tsu-liāu-khòo/哈伯遺產資料庫/Hubble Legacy Archive
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【捲螺仔手骨】kńg-lê-á chhiú-kut/kńg-lê-á tshiú-kut/螺旋手臂/spiral arm
- 【天龍座】Thian-lêng-chō/Thian-lîng-tsō/天龍座/Draco
- 【藍色星團】nâ-sek seng-thoân/nâ-sik sing-thuân/藍色星團/blue cluster
- 【潮汐力】tiâu-sek-le̍k/tiâu-sik-li̍k/潮汐力/tidal force
- 【衛星星系】ūi-chhiⁿ seng-hē/uī-tshinn sing-hē/衛星星系/satellite galaxy
- 【入侵星系】ji̍p-chhim seng-hē/ji̍p-tshim sing-hē/入侵星系/intruder galaxy
- 【近距離接觸】kīn-kū-lî chiap-chhiok/kīn-kū-lî tsiap-tshiok/近距離接觸/close encounter



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[this stunning vista]:https://www.instagram.com/p/CPw5hyTpTi7/
[Hubble Legacy Archive]:https://hla.stsci.edu/
[galaxy Arp]:http://nedwww.ipac.caltech.edu/level5/Arp/frames.html
[cosmic tadpole]:https://hubblesite.org/contents/media/images/2002/11/1181-Image.html
[Draco]:http://www.astro.wisc.edu/~dolan/constellations/constellations/Draco.html
[eye-catching]:https://img.huffingtonpost.com/asset/5bad12683c000032000b0e42.jpeg?ops=scalefit_630_noupscale
[light-years]:https://starchild.gsfc.nasa.gov/docs/StarChild/questions/question19.html
[story]:http://www.boop.org/jan/justso/
[intruder galaxy]:https://mergers.galaxyzoo.org/merger_wars.html
[slung around]:https://apod.nasa.gov/apod/ap150201.html
[close encounter]:https://apod.nasa.gov/apod/ap120812.html
[spiral galaxy's]:https://apod.nasa.gov/apod/ap120604.html
[intruder]:https://apod.nasa.gov/apod/ap970224.html
[Following]:http://www.exploratorium.edu/frogs/
[namesake]:http://www.countrysideinfo.co.uk/metindex.htm
[Tadpole Galaxy]:https://en.wikipedia.org/wiki/Tadpole_Galaxy
[its tail]:https://ui.adsabs.harvard.edu/abs/1972ApJ...178..623T/abstract

---
title: 獵戶座星雲：哈伯影像
date: 2021-06-29
publishdate: 2021-06-29T12:00:00+0800
tags: [獵戶座星雲, 哈伯太空望遠鏡, M42]
hero: https://apod.nasa.gov/apod/fap/image/2106/OrionNebula_HubbleSerrano_960.jpg
summary: 真少宇宙景色 kah 獵戶座星雲仝款，會當激發咱 ê 想像力。伊嘛叫做 M42。
---

{{% apod %}}

- 原始文章：[Orion Nebula: The Hubble View](https://apod.nasa.gov/apod/ap210629.html)
- 影像提供：[NASA](https://www.nasa.gov/), [ESA](https://esahubble.org/), [Hubble Legacy Archive](https://hla.stsci.edu/); 資料處理：[Francisco Javier Pobes Serrano](https://www.instagram.com/javierpobes/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 獵戶座星雲：哈伯影像
真少宇宙景色 kah [獵戶座星雲][the Orion Nebula] 仝款，會當激發咱 ê 想像力。
伊嘛叫做 [M42][M42]，這个星雲 ê 發光氣體圍 tī 高溫少年 ê 恆星外沿，是 tī 離咱干焦 1500 光年遠 ê 大型星際 [分子雲][molecular cloud] ê 雲邊內底。
[獵戶座星雲][Orion Nebula] 提供咱一个上好 ê 機會來研究 [恆星是按怎誕生 ê][stars are born]。
伊 tī 離咱上近 ê 大型 [恆星形成區][star-forming region] 內底，而且因為星雲內底 [較活潑 ê 恆星][energetic stars] kā 邊仔會閘著咱視線 ê 氣體 kah 塗粉雲歕開，才會當予咱近距離觀察 [恆星誕生][of starbirth] kah 演化 ê 過程。
這張獵戶座星雲是歷史上上清楚 ê 影像，是 ùi [哈伯太空望遠鏡][Hubble Space Telescope] ê 影像資料建構出來 ê。
這 [規个獵戶座星雲][entire Orion Nebula] 有 40 [光年][light year] 闊，伊 kah 咱 ê [太陽][the Sun] 攏 tī 銀河內底仝一个 [捲螺仔手骨][spiral arm] 內底。


## [POJ] La̍h-hō͘-chō seng-hûn: Ha-peh iáⁿ-siōng
Chin chiò ú-tiū kéng-sek kah La̍h-hō͘-chō seng-hûn kāng-khoán, ē-tàng kek-hoat lán ê sióng-siōng-le̍k.
I mā kiò-chò M-sì-cha̍p-jī, chit-ê seng-hûn ê hoat-kng khì-thé ûi tī ko-un siàu-liân ê hêng-chhiⁿ gōa-iân, sī tī lî lán kan-na chi̍t-chheng-gō͘-pah kng-nî hn̄g ê tōa-hêng seng-chè-hun-chú-hûn ê hûn-piⁿ lāi-té.
La̍h-hō͘-chō seng-hûn the̍h-kiong lán chi̍t-ê siōng-hó ê ki-hōe lâi gián-kiù hêng-chhiⁿ sī án-ná tàn-seng--ê.
I tī lî lán siōng-kīn ê tōa-hêng hêng-chhiⁿ hêng-sêng-khu lāi-té, jî-chhiáⁿ in-ūi seng-hûn lāi-té khah oa̍h-phoat ê hêng-chhiⁿ kā piⁿ-á ē cha̍h-tio̍h lán sì-sòaⁿ ê khì-thé kah thô͘-hún-hûn pûn--khui, chiah ē-tàng hō͘ lán kīn-kū-lî koan-chhat hêng-chhiⁿ tàn-seng kah ián-hòa ê kòe-têng.
Chit-tiuⁿ La̍h-hō͘-chō seng-hûn sī le̍k-sú-siōng siōng-chheng-chhó͘ ê iáⁿ-siōng, sī ùi Ha-peh thài-khong-bōng-oán-kiàⁿ ê iáⁿ-siōng chu-liāu kiàn-kò͘--chhut-lâi-ê。
Che kui-ê La̍h-hō͘-chō seng-hûn ū sì-cha̍p kng-nî khoah, i kah lán ê Thài-iông lóng tī Gîn-hô lāi-té kāng-chi̍t-ê kńg-lê-á chhiú-kut lāi-té.


## [KIP]  La̍h-hōo-tsō sing-hûn: Ha-peh iánn-siōng
Tsin tsiò ú-tīu kíng-sik kah La̍h-hōo-tsō sing-hûn kāng-khuán, ē-tàng kik-huat lán ê sióng-siōng-li̍k.
I mā kiò-tsò M-sì-tsa̍p-jī, tsit-ê sing-hûn ê huat-kng khì-thé uî tī ko-un siàu-liân ê hîng-tshinn guā-iân, sī tī lî lán kan-na tsi̍t-tshing-gōo-pah kng-nî hn̄g ê tuā-hîng sing-tsè-hun-tsú-hûn ê hûn-pinn lāi-té.
La̍h-hōo-tsō sing-hûn the̍h-kiong lán tsi̍t-ê siōng-hó ê ki-huē lâi gián-kìu hîng-tshinn sī án-ná tàn-sing--ê.
I tī lî lán siōng-kīn ê tuā-hîng hîng-tshinn hîng-sîng-khu lāi-té, jî-tshiánn in-uī sing-hûn lāi-té khah ua̍h-phuat ê hîng-tshinn kā pinn-á ē tsa̍h-tio̍h lán sì-suànn ê khì-thé kah thôo-hún-hûn pûn--khui, tsiah ē-tàng hōo lán kīn-kū-lî kuan-tshat hîng-tshinn tàn-sing kah ián-huà ê kuè-tîng.
Tsit-tiunn La̍h-hōo-tsō sing-hûn sī li̍k-sú-siōng siōng-tshing-tshóo ê iánn-siōng, sī uì Ha-peh thài-khong-bōng-uán-kiànn ê iánn-siōng tsu-liāu kiàn-kòo--tshut-lâi-ê。
Tse kui-ê La̍h-hōo-tsō sing-hûn ū sì-tsa̍p kng-nî khuah, i kah lán ê Thài-iông lóng tī Gîn-hô lāi-té kāng-tsi̍t-ê kńg-lê-á tshiú-kut lāi-té.




## [English] Orion Nebula: The Hubble View
Few cosmic vistas excite the imagination like [the Orion Nebula][the Orion Nebula].
Also known as [M42][M42], the nebula's glowing gas surrounds hot young stars at the edge of an immense interstellar [molecular cloud][molecular cloud] only 1,500 light-years away.
The [Orion Nebula][Orion Nebula] offers one of the best opportunities to study how [stars are born][stars are born] partly because it is the nearest large [star-forming region][star-forming region], but also because the nebula's [energetic stars][energetic stars] have blown away obscuring gas and dust clouds that would otherwise block our view - providing an intimate look at a range of ongoing stages [of starbirth][of starbirth] and evolution.
The featured image of the Orion Nebula is among the sharpest ever, constructed using data from the [Hubble Space Telescope][Hubble Space Telescope].
The [entire Orion Nebula][entire Orion Nebula] spans about 40 [light year][light year]s and is located in the same [spiral arm][spiral arm] of our Galaxy as [the Sun][the Sun].

## 詞彙學習（台語漢字/POJ/KIP/華語漢字/English）

- 【獵戶座星雲】La̍h-hō͘-chō seng-hûn/La̍h-hōo-tsō sing-hûn/獵戶座星雲/Orion Nebula
- 【哈伯太空望遠鏡】Ha-peh thài-khong-bōng-oán-kiàⁿ/Ha-peh thài-khong-bōng-uán-kiànn/哈伯太空望遠鏡/Hubble Space Telescope
- 【恆星形成區】hêng-chhiⁿ hêng-sêng-khu/hîng-tshinn hîng-sîng-khu/恆星形成區/star-forming region
- 【捲螺仔手骨】kńg-lê-á chhiú-kut/kńg-lê-á tshiú-kut/螺旋手臂、旋臂/spiral arm
- 【星際分子雲】seng-chè-hun-chú-hûn/sing-tsè-hun-tsú-hûn/星際分子雲/interstellar molecular cloud


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[the Orion Nebula]:https://en.wikipedia.org/wiki/Orion_Nebula
[M42]:https://apod.nasa.gov/apod/ap191030.html
[molecular cloud]:https://apod.nasa.gov/apod/ap201122.html
[Orion Nebula]:https://youtu.be/07dve0EnUX8
[stars are born]:https://apod.nasa.gov/apod/ap210623.html
[star-forming region]:https://apod.nasa.gov/apod/fap/stellar_nurseries.html
[energetic stars]:https://en.wikipedia.org/wiki/Trapezium_Cluster
[of starbirth]:https://coolcosmos.ipac.caltech.edu/page/star_birth
[Hubble Space Telescope]:http://en.wikipedia.org/wiki/Hubble_Space_Telescope
[entire Orion Nebula]:https://apod.nasa.gov/apod/ap210322.html
[light year]:https://exoplanets.nasa.gov/faq/26/what-is-a-light-year/
[spiral arm]:https://apod.nasa.gov/apod/ap080606.html
[the Sun]:https://solarsystem.nasa.gov/solar-system/sun/by-the-numbers/

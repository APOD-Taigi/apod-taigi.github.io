---
title: Juno 太空船翕 ê 木衛 Ganymede
date: 2021-06-14
publishdate: 2021-06-14T12:00:00+0800
tags: [Ganymede, Juno, 機器人太空船, 木衛, 冰層, 海洋層, 性命, 木星]
hero: https://apod.nasa.gov/apod/image/2106/Ganymede_JunoGill_2217.jpg
summary: 這个太陽系內底上大粒 ê 衛星看起來是按怎 ê？這是木星 ê 衛星 Ganymede，比水星 kah 冥王星閣較大。



---

{{% apod %}}

- 原始文章：[Ganymede from Juno](https://apod.nasa.gov/apod/ap210614.html)
- 影像提供：[NASA](https://www.nasa.gov/)/[JPL-Caltech](https://www.jpl.nasa.gov/)/[SwRI](https://www.swri.org/)/[MSSS](http://www.msss.com/); Processing & [License](https://creativecommons.org/licenses/by/3.0/): [Kevin M. Gill](https://www.flickr.com/people/kevinmgill/);
- 頂禮拜 ê 日食相片：[投稿到 APOD ê 美麗相片](https://www.facebook.com/media/set/?vanity=APOD.Sky&set=a.3691846764252849)
- 台文翻譯：[An-Li Tsai][An-Li Tsai] ([NCU][NCU])

## [漢羅] Juno 太空船翕 ê 木衛 Ganymede
這个太陽系內底上大粒 ê 衛星看起來是按怎 ê？
這是 [木星][Jupiter] ê 衛星 [Ganymede][Ganymede 1]，比 [水星][Mercury] kah [冥王星][Pluto] 閣較大。
伊 ê 表面有一重冰層，面頂有較光、較少年 ê 隕石坑，疊 tī 較老、較暗、較貓面 ê、有 [山溝][grooves] kah 山龍 ê 地形面頂。
是按怎會產生這个山溝地形，是一个 [研究主題][topic of research]。
有一个主要 ê 假設是 kah 冰層 ê 枋塊徙動有關。
[Ganymede][Ganymede 2] 予人認為有一重比地球海洋閣較厚 ê [海洋層][ocean layer]，[可能閣有性命 tī 遐][might contain life]。
To̍h 親像 [地球 ê 月球][Earth's Moon] 仝款，Ganymede 嘛 [用仝一面 kah][same face towards] 伊 ê 母行星，木星，相對面。
[這張影像][featured image] 是頂禮拜 NASA 機器人太空船 Juno 經過 這粒巨型衛星頭頂 1000 公里懸 ê 時陣翕 ê。
這个倚近，予 Juno 踅木星 ê 週期 ùi 53 工 減到 43 工。
[Juno 太空船會繼續][Juno continues] 研究這粒 [巨型行星][giant planet] ê 懸重力、異常 ê [磁場][magnetic field]、kah 複雜 ê [雲結構][cloud structures]。


## [POJ] Juno thài-khong-chûn hip--ê Bo̍k-ūi Ganymede
Chi̍t-ê Thài-iông-hē lāi-té siōng tōa-lia̍p ê ūi-chhiⁿ khòaⁿ-khí-lâi sī án-nóa ê?
Che sī Bo̍k-chhiⁿ ê ūi-chhiⁿ Ganymede, pí Chúi-chhiⁿ kah Bêng-ông-chhiⁿ koh-khah tōa.
I ê piáu-bīn ū chi̍t-têng peng-chân, bīn-téng ū khah kng, khah siàu-liân ê ún-se̍k-kheⁿ, tha̍h tī khah lāu, khah àm, khah niau-bīn ê, ū soaⁿ-kau kah soaⁿ-lêng ê tē-hêng bīn-téng.
Sī án-nóa ē sán-seng chit-ê soaⁿ-kau tē-hêng, sī chi̍t-ê gián-kiù chú-tê.
Ū chi̍t-ê chú-iàu ê ká-siat sī kah peng-chân ê pang-tè sóa-tāng ū-koan.
Ganymede hō͘ lâng jīn-ûi ū chi̍t-têng pí Tē-kiû hái-iûⁿ koh khah kāu ê hái-iûⁿ-chân, khó-lêng koh ū sèⁿ-miā tī hiah.
To̍h chhiⁿ-chhiūⁿ Tē-kiû ê Goe̍h-kiû kāng-khoán, Ganymede mā iōng kâng chi̍t-bīn kah i ê bú-kiâⁿ-chhiⁿ, Bo̍k-chhiⁿ, sio-tùi-bīn.
Chit-tiuⁿ iáⁿ-siōng sī téng-lé-pài NASA ke-khì-lâng thài-khong-chûn Juno kéng-kòe chi̍t-lia̍p kū-hêng ūi-chhiⁿ thâu-téng chi̍t-chheng kong-lí koân ê sî-chūn hip--ê.
Chi̍t-ê óa-kīn, hō͘ Juno se̍h Bo̍k-chhiⁿ ê chiu-kî ùi gō͘-cha̍p-saⁿ kang kiám-kàu sì-cha̍p-saⁿ kang.
Juno thài-khong-chûn ē kè-sio̍k gián-kiù chit-lia̍p kū-hêng kiâⁿ-chhiⁿ ê koân tiōng-le̍k, ī-siông ê chû-tiûⁿ, kah ho̍k-cha̍p ê hûn kiat-kò͘.


## [KIP] Juno thài-khong-tsûn hip--ê Bo̍k-uī Ganymede
Tsi̍t-ê Thài-iông-hē lāi-té siōng tuā-lia̍p ê uī-tshinn khuànn-khí-lâi sī án-nuá ê?
Tse sī Bo̍k-tshinn ê uī-tshinn Ganymede, pí Tsuí-tshinn kah Bîng-ông-tshinn koh-khah tuā.
I ê piáu-bīn ū tsi̍t-tîng ping-tsân, bīn-tíng ū khah kng, khah siàu-liân ê ún-si̍k-khenn, tha̍h tī khah lāu, khah àm, khah niau-bīn ê, ū suann-kau kah suann-lîng ê tē-hîng bīn-tíng.
Sī án-nuá ē sán-sing tsit-ê suann-kau tē-hîng, sī tsi̍t-ê gián-kiù tsú-tê.
Ū tsi̍t-ê tsú-iàu ê ká-siat sī kah ping-tsân ê pang-tè suá-tāng ū-kuan.
Ganymede hōo lâng jīn-uî ū tsi̍t-tîng pí Tē-kiû hái-îunn koh khah kāu ê hái-îunn-tsân, khó-lîng koh ū sènn-miā tī hiah.
To̍h tshinn-tshiūnn Tē-kiû ê Gue̍h-kîu kāng-khuán, Ganymede mā iōng kâng tsi̍t-bīn kah i ê bú-kiânn-tshinn, Bo̍k-tshinn, sio-tuì-bīn.
Tsit-tiunn iánn-siōng sī tíng-lé-pài NASA ke-khì-lâng thài-khong-tsûn Juno kíng-kuè tsi̍t-lia̍p kū-hîng uī-tshinn thâu-tíng tsi̍t-tshing kong-lí kuân ê sî-tsūn hip--ê.
Tsi̍t-ê uá-kīn, hōo Juno se̍h Bo̍k-tshinn ê tsiu-kî uì gōo-tsa̍p-sann kang kiám-kàu sì-tsa̍p-sann kang.
Juno thài-khong-tsûn ē kè-sio̍k gián-kiù tsit-lia̍p kū-hîng kiânn-tshinn ê kuân tiōng-li̍k, ī-siông ê tsû-tiûnn, kah ho̍k-tsa̍p ê hûn kiat-kòo.


## [English] Ganymede from Juno
What does the largest moon in the Solar System look like?
[Jupiter][Jupiter]'s moon [Ganymede][Ganymede 1], larger than even [Mercury][Mercury] and [Pluto][Pluto], has an icy surface speckled with bright young craters overlying a mixture of older, darker, more cratered terrain laced with [grooves][grooves] and ridges.
The cause of the grooved terrain remains a [topic of research][topic of research], with a leading hypothesis relating it to shifting ice plates.
[Ganymede][Ganymede 2] is thought to have an [ocean layer][ocean layer] that contains more water than Earth -- and [might contain life][might contain life].
Like [Earth's Moon][Earth's Moon], Ganymede keeps the [same face towards][same face towards] its central planet, in this case Jupiter.
The [featured image][featured image] was captured last week by NASA's robotic Juno spacecraft as it passed only about 1000 kilometers above the immense moon.
The close pass reduced Juno's orbital period around Jupiter from 53 days to 43 days.
[Juno continues][Juno continues] to study the [giant planet][giant planet]'s high gravity, unusual [magnetic field][magnetic field], and complex [cloud structures][cloud structures].

## 詞彙學習（台語漢字/POJ/KIP/華語漢字/English）

- 【木衛】Bo̍k-ūi/Bo̍k-uī/木衛/Jupiter's moon
- 【太陽系】Thài-iông-hē/Thài-iông-hē/太陽系/the Solar System
- 【水星】Chúi-chhiⁿ/Tsuí-tshinn/水星/Mercury
- 【冥王星】Bêng-ông-chhiⁿ/Bîng-ông-tshinn/冥王星/Pluto
- 【木星】Bo̍k-chhiⁿ/Bo̍k-tshinn/木星/Jupiter
- 【隕石坑】ún-se̍k-kheⁿ/ún-si̍k-khenn/隕石坑/crater
- 【枋塊徙動】pang-tè-sóa-tāng/pang-tè-suá-tāng/板塊移動/plate shifting



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[Jupiter]:https://solarsystem.nasa.gov/planets/jupiter/overview/
[Ganymede 1]:https://solarsystem.nasa.gov/moons/jupiter-moons/ganymede/in-depth/
[Mercury]:https://solarsystem.nasa.gov/planets/mercury/overview/
[Pluto]:https://en.wikipedia.org/wiki/Pluto
[grooves]:https://apod.nasa.gov/apod/ap960711.html
[topic of research]:https://www.gapphotos.com/images/WebPreview/0100/0100358.jpg
[Ganymede 2]:https://en.wikipedia.org/wiki/Ganymede_(moon)
[ocean layer]:https://youtu.be/9e1wrjFSjkI
[might contain life]:https://apod.nasa.gov/debate/debate100th.html
[Earth's Moon]:https://apod.nasa.gov/apod/ap210503.html
[same face towards]:https://en.wikipedia.org/wiki/Tidal_locking
[featured image]:https://www.missionjuno.swri.edu/Vault/VaultOutput?VaultID=34521&t=1623441006
[Juno continues]:https://www.nasa.gov/feature/jpl/nasa-s-juno-mission-expands-into-the-future
[giant planet]:https://www.missionjuno.swri.edu/mission/
[magnetic field]:https://apod.nasa.gov/apod/ap200225.html
[cloud structures]:https://apod.nasa.gov/apod/ap200106.html

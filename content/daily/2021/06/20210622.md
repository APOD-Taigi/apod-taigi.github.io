---
title: HD 163296：恆星形成過程產生 ê 噴流
date: 2021-06-22
publishdate: 2021-06-22T12:00:00+0800
tags: [HD 163296, 磁場, Atacama 大型次毫米波陣列, ALMA, 噴流]
hero: https://apod.nasa.gov/apod/fap/image/2106/HD163296_AlmaVlt_960.jpg
summary: 恆星形成 ê 時陣是按怎產生噴流 ê？無人有答案。雖然講少年恆星系統 HD 163296 最近 ê 影像敢若有揣著一寡希望。


---

{{% apod %}}

- 原始文章：[HD 163296: Jet from a Star in Formation](https://apod.nasa.gov/apod/ap210622.html)
- 影像提供：Visible: [VLT](https://www.eso.org/public/usa/teles-instr/paranal-observatory/vlt/)/[MUSE](https://www.eso.org/sci/facilities/develop/instruments/muse.html) ([ESO](https://www.eso.org/public/)); Radio: [ALMA](https://www.almaobservatory.org/en/home/) ([ESO](https://www.eso.org/)/[NAOJ](https://www.nao.ac.jp/en/)/[NRAO](https://public.nrao.edu/))
- 天文物理學家提供：[Browse 2,500+ codes in the Astrophysics Source Code Library](http://ascl.net/)
- 台文翻譯：[An-Li Tsai][An-Li Tsai] ([NCU][NCU])

## [漢羅] HD 163296：恆星形成過程產生 ê 噴流
恆星形成 ê 時陣是按怎產生噴流 ê？
[無人有答案][No one is sure]。雖然講少年恆星系統 HD 163296 最近 ê 影像敢若有揣著一寡希望。
[影像][featured image] ê 中心恆星這馬當 leh 形成，毋閣伊已經有 [踅伊 leh 行 ê 盤面][rotating disk] kah [噴出 ê 噴流][outward moving jet] 矣。
這个盤面是用 [電波][radio waves] 波段看 ê，是用 tī [智利][Chile] ê [Atacama 大型次毫米波陣列][Atacama Large Millimeter Array] (ALMA) 望遠鏡翕--ê。
盤面 ê 溝仔 是 [足少年 ê 行星][very-young planets] 之間因為重力作用產生 ê。
這个噴流是用 [可見光][visible light] 波段看 ê，嘛是用 tī 智利 ê [超大望遠鏡][Very Large Telescope] ([VLT][VLT]) 翕--ê。
伊 ùi 盤面中心噴出 ê 氣體速度有夠緊 ê，主要 ê 成份是 [水素][hydrogen]。
這个系統是地球到太陽距離 ([AU][au]) ê 幾若百倍。
這寡新 ê 觀測細節會當用來 [解說][being interpreted] 支持 ê 理論是講，[噴流][jets are generated] 上無有一部份是 ùi 轉踅 ê 盤面中心 ê [磁場][magnetic fields] 產生 kah 塑形 ê。
未來 tùi [HD 163296][HD 163296] 抑是 其他類似 ê 恆星形成系統 ê 觀測，會當幫贊咱了解 in ê 詳細狀況。

## [POJ] HD-it-lio̍k-sam-jī-kiú-lio̍k: Hêng-chhiⁿ hêng-sêng kòe-têng sán-seng ê phùn-liû
Hêng-chhiⁿ hêng-sêng ê sî-chūn sī án-ná sán-seng phùn-liû ê?
Bô-lâng ū tap-àn. Sui-jiân kóng siàu-liân hêng-chhiⁿ hē-thóng HD-it-lio̍k-sam-jī-kiú-lio̍k chòe-kīn ê iáⁿ-siōng ká-ná ū chhōe-tio̍h chi̍t-kóa hi-bāng.
Iáⁿ-siōng ê tiong-sim hêng-chhiⁿ chit-má tng-leh hêng-sêng, m̄-koh i í-keng ū se̍h i leh kiâⁿ ê pôaⁿ-bīn kah phùn-chhut ê phùn-liû ah.
Chit-ê pôaⁿ-bīn sī iōng tiān-pho pho-tōaⁿ khòaⁿ--ê, sī iōng tī Tì-lī ê Atacama tōa-hêng chhù-hô-bí-pho tīn-lia̍t (ALMA) bōng-oán-kiàⁿ hip--ê.
Pôaⁿ-bīn ê kau-á sī chiok siàu-liân ê kiâⁿ-chhiⁿ chi-kan in-ūi tiōng-le̍k chok-iōng sán-seng ê.
Chit-ê phùn-liû sī iōng khó-kiàn-kng pho-tōaⁿ khòaⁿ--ê, mā sī iōng tī Tì-lī ê chhiau-tōa bōng-oán-kiàⁿ (VLA) hip--ê.
I ùi pôaⁿ-bīn tiong-sim phùn-chhut ê khì-thé sok-tō͘ ū-kàu kín--ê, chú-iàu ê sêng-hun sī chúi-sò͘.
Chit-ê hē-thóng sī Tē-kiû kàu Thài-iông kū-lî (AU) ê kúi-ā-pah poe.
Chit-kóa sin--ê koan-chhek sè-chiat ē-tàng iōng-lâi kái-soeh chi-chhî ê lí-lūn sī kóng, phùn-liû siōng-bô ū chi̍t-pō͘-hūn sī ùi tńg-se̍h ê pôaⁿ-bīn tiong-sim ê chû-tiûⁿ sán-seng kah sok-hêng ê.
Bī-lâi tùi HD-it-lio̍k-sam-jī-kiú-lio̍k iah-sī kî-tha lūi-sū ê hêng-chhiⁿ hē-thóng ê koan-chhek, ē-tàng pang-chān lán liáu-kái in ê siông-sè chōng-hóng.


## [KIP] HD-it-lio̍k-sam-jī-kiú-lio̍k: Hîng-tshinn hîng-sîng kuè-tîng sán-sing ê phùn-liû
Hîng-tshinn hîng-sîng ê sî-tsūn sī án-ná sán-sing phùn-liû ê?
Bô-lâng ū tap-àn. Sui-jiân kóng siàu-liân hîng-tshinn hē-thóng HD-it-lio̍k-sam-jī-kiú-lio̍k tsuè-kīn ê iánn-siōng ká-ná ū tshuē-tio̍h tsi̍t-kuá hi-bāng.
Iánn-siōng ê tiong-sim hîng-tshinn tsit-má tng-leh hîng-sîng, m̄-koh i í-king ū se̍h i leh kiânn ê puânn-bīn kah phùn-tshut ê phùn-liû ah.
Tsit-ê puânn-bīn sī iōng tiān-pho pho-tuānn khuànn--ê, sī iōng tī Tì-lī ê Atacama tuā-hîng tshù-hô-bí-pho tīn-lia̍t (ALMA) bōng-uán-kiànn hip--ê.
Puânn-bīn ê kau-á sī tsiok siàu-liân ê kiânn-tshinn tsi-kan in-uī tiōng-li̍k tsok-iōng sán-sing ê.
Tsit-ê phùn-liû sī iōng khó-kiàn-kng pho-tuānn khuànn--ê, mā sī iōng tī Tì-lī ê tshiau-tuā bōng-uán-kiànn (VLA) hip--ê.
I uì puânn-bīn tiong-sim phùn-tshut ê khì-thé sok-tōo ū-kàu kín--ê, tsú-iàu ê sîng-hun sī tsuí-sòo.
Tsit-ê hē-thóng sī Tē-kiû kàu Thài-iông kū-lî (AU) ê kuí-ā-pah pue.
Tsit-kuá sin--ê kuan-tshik sè-tsiat ē-tàng iōng-lâi kái-sueh tsi-tshî ê lí-lūn sī kóng, phùn-liû siōng-bô ū tsi̍t-pōo-hūn sī uì tńg-se̍h ê puânn-bīn tiong-sim ê tsû-tîunn sán-sing kah sok-hîng ê.
Bī-lâi tuì HD-it-lio̍k-sam-jī-kiú-lio̍k iah-sī kî-tha luī-sū ê hîng-tshinn hē-thóng ê kuan-tshik, ē-tàng pang-tsān lán liáu-kái in ê siông-sè tsōng-hóng.



## [English] HD 163296: Jet from a Star in Formation
How are jets created during star formation?
[No one is sure][No one is sure], although recent images of the young star system HD 163296 are quite illuminating.
The central star in the [featured image][featured image] is still forming but seen already surrounded by a [rotating disk][rotating disk] and an [outward moving jet][outward moving jet].
The disk is shown in [radio waves][radio waves] taken by the [Atacama Large Millimeter Array][Atacama Large Millimeter Array] [ALMA][ALMA] in [Chile][Chile], and show gaps likely created by the gravity of [very-young planets][very-young planets].
The jet, shown in [visible light][visible light] taken by the [Very Large Telescope][Very Large Telescope] ([VLT][VLT], also in Chile), expels fast-moving gas -- mostly [hydrogen][hydrogen] -- from the disk center.
The system spans hundreds of times the Earth-Sun distance [au][au].
Details of these new observations are [being interpreted][being interpreted] to bolster conjectures that the [jets are generated][jets are generated] and shaped, at least in part, by [magnetic fields][magnetic fields] in the rotating disk.
Future observations of [HD 163296][HD 163296] and other similar star-forming systems may help fill in details.


## 詞彙學習（台語漢字/POJ/KIP/華語漢字/English）


- 【噴流】phùn-liû/phùn-liû/噴流/jet
- 【Atacama 大型次毫米波陣列】Atacama tōa-hêng chhù-hô-bí-pho tīn-lia̍t/Atacama tuā-hîng tshù-hô-bí-pho tīn-lia̍t/Atacama 大型次毫米波陣列/the Atacama Large Millimeter Array (ALMA)
- 【恆星形成】hêng-chhiⁿ hêng-sêng/hîng-tshinn hîng-sîng/恆星形成/star formation
- 【磁場】chû-tiûⁿ/tsû-tiûnn/磁場/magnetic field
- 【水素】chúi-sò͘/tsuí-sòo/氫氣/hydrogen
- 【電波】tiān-pho/tiān-pho/電波/radio wave
- 【可見光】khó-kiàn-kng/khó-kiàn-kng/可見光/visible light
- 【超大望遠鏡】chhiau-tōa bōng-oán-kiàⁿ/tshiau-tuā bōng-uán-kiànn/超大望遠鏡/Very Large Telescope (VLA)


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[No one is sure]:https://i.pinimg.com/564x/30/62/75/3062756a297f1e3c22e35f3fe89b3ecc.jpg
[featured image]:https://arxiv.org/abs/2011.08043
[rotating disk]:https://apod.nasa.gov/apod/ap050312.html
[outward moving jet]:https://apod.nasa.gov/apod/ap200831.html
[radio waves]:https://science.nasa.gov/ems/05_radiowaves
[Atacama Large Millimeter Array]:https://en.wikipedia.org/wiki/Atacama_Large_Millimeter_Array
[ALMA]:https://apod.nasa.gov/apod/ap140526.html
[Chile]:https://en.wikipedia.org/wiki/Chile
[very-young planets]:http://www.sci-news.com/astronomy/alma-three-giant-protoplanets-hd-163296-06097.html
[visible light]:https://science.nasa.gov/ems/09_visiblelight
[Very Large Telescope]:https://www.eso.org/public/usa/teles-instr/paranal-observatory/vlt/
[VLT]:https://youtu.be/gdBP3sIKL4E
[hydrogen]:https://en.wikipedia.org/wiki/Hydrogen
[au]:https://cneos.jpl.nasa.gov/glossary/au.html
[being interpreted]:https://arxiv.org/abs/2106.01661
[jets are generated]:https://arxiv.org/abs/astro-ph/0306519
[magnetic fields]:https://en.wikipedia.org/wiki/Magnetic_field
[HD 163296]:https://www.circumstellardisks.org/show.php?id=61

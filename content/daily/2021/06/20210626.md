---
title: 太陽 ê 烏點
date: 2021-06-26
publishdate: 2021-06-26T12:00:00+0800
tags: [天宮號太空站 國際太空站 太陽望遠鏡 日珥 AR2833]
hero: https://apod.nasa.gov/apod/fap/image/2106/ISS_CSSsolarTransit_1070.jpg
summary: 這兩張圖是 ùi 鬥有水素 alpha 濾鏡 ê 安全太陽望遠鏡 ê 錄影影像組合來 ê。

---

{{% apod %}}

- 原始文章：[Pixels in the Sun](https://apod.nasa.gov/apod/ap210626.html)
- 影像提供 kah [版權][copyright]：[Wang Letian](http://www.luckwlt.com/About%20Me.html) ([Eyes at Night](http://www.luckwlt.com/))
- 台文翻譯：[An-Li Tsai][An-Li Tsai] ([NCU][NCU])

## [漢羅] 太陽 ê 烏點
這兩張圖是 ùi 鬥有 [水素 alpha][hydrogen alpha] 濾鏡 ê 安全太陽望遠鏡 ê 錄影影像組合來 ê。
看會著 6 月 6 號（頂幅）kah 18 彼工，[太陽盤][the solar disk] kah 太陽邊仔 ê 大型日珥 清楚詳細 ê 細節。
這是 ùi 中國北京提著 ê 影像，in 嘛展示國際太空站 kah 中國新 ê [天宮號太空站][Tiangong Space Station] ùi 光亮 ê 太陽頭前行過 ê 形影。
[國際太空站][International Space Station] tī 下幅圖 ê 中央附近，伊行過太陽盤倒爿 ê 明亮活動區 AR2833，這馬 tī 大型太陽環絲 ê 下跤。
中國太空站是 tī 頂幅圖內底 ê 中央正爿遐，tī 太陽活動區 AR2833 下跤。
你會當看著一个較細 ê，ùi「+」kah「-」外形組合出來 ê 烏影。
這兩張 [凌日軌道][transiting orbital outposts] ê 相片，是用仝款 ê 設備、仝款 ê 像素比例，離國際太空站有 492 公里遠 ê 所在翕 ê。
中國太空站 to̍h tī 離 [kha-mé-lah][from the camera] 400 公里遠 ê 所在。



## [POJ] Thài-iông ê o͘-tiám
Chit-nn̄g-tiuⁿ tô͘ sī ùi tàu-ū chúi-sò͘ alpha lī-kiàⁿ ê an-choân thài-iông bōng-oán-kiàⁿ ê lo̍k-iáⁿ iáⁿ-siōng cho͘-ha̍p lâi--ê.
Khòaⁿ-ē-tio̍h la̍k goe̍h la̍k hō (téng-pak) kah cha̍p-poeh hit-kang, thài-iông-pôaⁿ kah thài-iông piⁿ-á ê tōa-hêng jī-jíⁿ chheng-chhó͘ siông-sè ê sè-chiat.
Che sī ùi Tiong-kok Pak-kiaⁿ the̍h-tio̍h ê iáⁿ-siōng, in mā tiān-sī Kok-chè-thài-khong-chām kah Tiong-kok sin--ê Thian-kiong-hō thài-khong-chām ùi kng-liōng ê thài-iông thâu-chêng kiâⁿ-kòe ê hêng-iáⁿ.
Kok-chè-thài-khong-chām tī ē-pak-tô͘ ê tiong-ng hū-kīn, i kiâⁿ-kòe thài-iông-pôaⁿ tò-pêng ê bêng-liōng oa̍h-tōng-khu AR-jī-pat-sam-sam, chit-má tī tōa-hêng thài-iông khoân-si ê ē-kha.
Tiong-kok thài-khong-chām sī tī téng-pak-tô͘ lāi-té ê tiong-ng chiàⁿ-pêng hiah, tī thài-iông oa̍h-tōng-khu AR-jī-pat-sam-sam ē-kha.
Lí ē-tàng khòaⁿ-tio̍h chi̍t-ê khah-sè--ê, ùi "ka-hō" kah "kiám-hō" gōa-hêng cho͘-ha̍p--chhut-lâi ê o͘-iáⁿ.
Chit-nn̄g-tiuⁿ lêng-ji̍t kúi-tō ê siòng-phìⁿ, sī iōng kāng-khoán ê siat-pī, kāng-khoán ê siōng-sò͘ pí-lē, lî Kok-chè-thài-khong-chām ū sì-pah-káu-cha̍p-jī kong-lí hn̄g ê só͘-chāi hip--ê.
Tiong-kok thài-khong-chām to̍h tī lî kha-mé-lah 400 kong-lí hn̄g ê só͘-chāi.



## [KIP] Thài-iông ê oo-tiám
Tsit-nn̄g-tiunn tôo sī uì tàu-ū tsuí-sòo alpha lī-kiànn ê an-tsuân thài-iông bōng-uán-kiànn ê lo̍k-iánn iánn-siōng tsoo-ha̍p lâi--ê.
Khuànn-ē-tio̍h la̍k gue̍h la̍k hō (tíng-pak) kah tsa̍p-pueh hit-kang, thài-iông-puânn kah thài-iông pinn-á ê tuā-hîng jī-jínn tshing-tshóo siông-sè ê sè-tsiat.
Tse sī uì Tiong-kok Pak-kiann the̍h-tio̍h ê iánn-siōng, in mā tiān-sī Kok-tsè-thài-khong-tsām kah Tiong-kok sin--ê Thian-kiong-hō thài-khong-tsām uì kng-liōng ê thài-iông thâu-tsîng kiânn-kuè ê hîng-iánn.
Kok-tsè-thài-khong-tsām tī ē-pak-tôo ê tiong-ng hū-kīn, i kiânn-kuè thài-iông-puânn tò-pîng ê bîng-liōng ua̍h-tōng-khu AR-jī-pat-sam-sam, tsit-má tī tuā-hîng thài-iông khuân-si ê ē-kha.
Tiong-kok thài-khong-tsām sī tī tíng-pak-tôo lāi-té ê tiong-ng tsiànn-pîng hiah, tī thài-iông ua̍h-tōng-khu AR-jī-pat-sam-sam ē-kha.
Lí ē-tàng khuànn-tio̍h tsi̍t-ê khah-sè--ê, uì "ka-hō" kah "kiám-hō" guā-hîng tsoo-ha̍p--tshut-lâi ê oo-iánn.
Tsit-nn̄g-tiunn lîng-ji̍t kuí-tō ê siòng-phìnn, sī iōng kāng-khuán ê siat-pī, kāng-khuán ê siōng-sòo pí-lē, lî Kok-tsè-thài-khong-tsām ū sì-pah-káu-tsa̍p-jī kong-lí hn̄g ê sóo-tsāi hip--ê.
Tiong-kok thài-khong-tsām to̍h tī lî kha-mé-lah 400 kong-lí hn̄g ê sóo-tsāi.




## [English] Pixels in the Sun
These two panels, composed of video frames made with a safe solar telescope and [hydrogen alpha][hydrogen alpha] filter, show remarkably sharp details on [the solar disk][the solar disk] and giant prominences along the Sun's edge on June 6 (top) and June 18.
Taken from Beijing, China, they also show a transit of the International Space Station and China's new [Tiangong Space Station][Tiangong Space Station] in silhouette against the bright Sun.
The [International Space Station][International Space Station] is near center in the bottom panel, crossing the solar disk left of bright active region AR2833 and below a large looping solar filament.
The Chinese space station is below solar active region AR2827 and right of center in the top panel, seen as a smaller, combined "+" and "-" shape.
The pictures of the [transiting orbital outposts][transiting orbital outposts] were taken with the same equipment and at the same pixel scale, with the International Space Station some 492 kilometers away.
The Chinese space station was over 400 kilometers [from the camera][from the camera].




## 詞彙學習（台語漢字/POJ/KIP/華語漢字/English）

- 【水素】chúi-sò͘/tsuí-sòo/氫/hydrogen
- 【濾鏡】lī-kiàⁿ/lī-kiànn/濾鏡/filter
- 【凌日】lêng-ji̍t/lîng-ji̍t/凌日/transit
- 【日珥】ji̍t-jíⁿ/ji̍t-jínn/日珥/solar prominences
- 【太陽盤】thài-iông-pôaⁿ/thài-iông-puânn/太陽盤/solar disk
- 【國際太空站】Kok-chè-thài-khong-chām/Kok-tsè-thài-khong-tsām/國際太空站/International Space Station
- 【天宮號太空站】Thian-kiong-hō thài-khong-chām/Thian-kiong-hō thài-khong-tsām/天宮號太空站/Tiangong Space Station
- 【活動區】oa̍h-tōng-khu/ua̍h-tōng-khu/活動區/active region




{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply


[hydrogen alpha]:https://svs.gsfc.nasa.gov/4657
[the solar disk]:https://www.nasa.gov/mission_pages/sdo/the-sun-now/index.html
[Tiangong Space Station]:https://en.wikipedia.org/wiki/Tiangong_space_station
[International Space Station]:https://www.nasa.gov/mission_pages/station/main/index.html
[transiting orbital outposts]:https://transit-finder.com/help
[from the camera]:https://www.n2yo.com/satellite/?s=48274

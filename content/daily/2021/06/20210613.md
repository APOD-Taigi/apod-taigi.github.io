---
title: 德州天頂 ê 超級胞雷暴
date: 2021-06-13
publishdate: 2021-06-13T12:00:00+0800
tags: [超級胞, 雷暴, 雷暴雲, 捲螺仔風, 霜仔角, 爆降氣流, 西北雨, 中型氣旋]
hero: "https://player.vimeo.com/video/67995158?title=0"
summary: "彼敢是雲？抑是外星人 ê 太空船？這是一个異常、有當時仔閣真危險 ê 暴雷雲，to̍h 叫做超級胞。"

---

{{% apod %}}

- 原始文章：[A Supercell Thunderstorm Over Texas](https://apod.nasa.gov/apod/ap210613.html)
- 影像提供 kah 版權：[Mike Olbinski](http://www.mikeolbinski.com/); **Music:** Impact Lento (Kevin MacLeod, [Incompetech](http://incompetech.com/))
- 投稿到 APOD ê 美麗相片：[頂禮拜 ê 日食相片](https://www.facebook.com/media/set/?vanity=APOD.Sky&set=a.3691846764252849)
- 台文翻譯：[An-Li Tsai][An-Li Tsai] ([NCU][NCU])

## [漢羅] 德州天頂 ê 超級胞雷暴
彼敢是雲？抑是宇宙人 ê 太空船？
這是一个異常、有當時仔閣真危險 ê 雷暴雲，to̍h 叫做 [超級胞][supercell 1]。
[超級胞][supercell 2] 會產生有破壞性 ê [捲螺仔風][tornados]、[霜仔角][hail]、[爆降][downbursts] 氣流、抑是 [西北雨][drenching rain]。
毋閣，有當時仔 in 干焦看起來較壯觀爾爾。
一个超級胞內底藏一个 [中型氣旋][mesocyclone]。
伊是一个 peh-升空氣柱，邊仔去予下降氣體箍牢 leh。
[超級胞][Supercells] ê 雲會發生 tī 地球真濟所在，尤其 tī 美國 ê [捲螺仔道][Tornado Alley] 特別濟。
[遮][Featured here] 是 2013 年 四个 [超級胞][supercell 3] ê 縮時攝影。
In to̍h tī [德州][Texas] [Booker][Booker] 市 ê 天頂 leh 捲踅 kah 行徙。
影片有翕著 [風暴中心][storm center] 附近拄仔才形成 ê 新雲，tī 塗跤 [leh 捲踅 ê 沙塗][dust swirling]，tī 雲頂 [leh 爍 ê 爍爁][lightning flashing]。
In 攏絞絞做伙，成做一个壯觀 ê、[敢若雕塑品仝款 ê 複合體][sculptured complex rotates] leh 捲踅。
幾若點鐘了後，to̍h 親像影片上尾按呢，風暴欲煞 ê 時陣，西北 [雨 to̍h 開始落矣][rain falls]。



## [POJ] Tek-chiu thiⁿ-téng ê Chhiau-kip-pau lûi-pō
He kám-sī hûn? Ia̍h-sī ú-tiū-lâng ê thài-khong-chûn?
Che sī chi̍t-ê ī-siông, ū-tang-sî-á koh chin ûi-hiám ê lûi-pō-hûn, to̍h kiò-chò Chhiau-kip-pau.
Chhiau-kip-pau ē sán-seng ū phò-hāi-sèng ê kńg-lê-á-hong, sng-á-kak, po̍k-kàng-khì-liû, iah-sī sai-pak-hō͘.
M̄-koh, ū-tang-sî-á in kan-na khòaⁿ--khí-lâi khah chòng-koan niā-niā.
Chi̍t-ê chhiau-kip-pau lāi-té chhàng chi̍t-ê tiong-hêng khì-soân.
I sī chi̍t-ê peh-seng khong-khì-thiāu, piⁿ-á khì hō͘ hā-kàng khì-thé kho͘-tiâu leh.
Chhiau-kip-pau ê hûn ē hoat-seng tī Tē-kiû chin-chōe só͘-chāi, iû-kî tī Bí-kok ê kńg-lê-á-tō te̍k-pia̍t chōe.
Che sī jī-khòng-it-saⁿ nî sì ê chhiau-kip-pau ê sok-sî-liap-iáⁿ.
In to̍h tī Tek-chiu Booker chhī ê thiⁿ-téng leh kńg-se̍h kah kiâⁿ-sóa.
Iáⁿ-phìⁿ ū hip-tio̍h hong-pō tiong-sim hū-kīn tú-á chiah hêng-sêng ê sin hûn, tī thô͘-kha leh kńg-se̍h ê soa-thô͘, tī hûn-téng leh sih ê sih-nah.
In lóng ká-ká chòe-hóe, chiâⁿ-chò chi̍t-ê chòng-koan ê, ká-ná tiau-sok-phín kāng-khoán ê ho̍k-ha̍p-thé leh kńg-se̍h.
Kúi-ā tiám-cheng liáu-āu, to̍h chhiⁿ-chhiūⁿ iáⁿ-phìⁿ siōng-bóe án-ne, hong-pō beh soah ê sî-chūn, sai-pak-hō͘ to̍h khai-sí lo̍h ah.




## [KIP]  Tik-tsiu thinn-tíng ê Tshiau-kip-pau luî-pō
He kám-sī hûn? Ia̍h-sī ú-tīu-lâng ê thài-khong-tsûn?
Tse sī tsi̍t-ê ī-siông, ū-tang-sî-á koh tsin uî-hiám ê luî-pō-hûn, to̍h kiò-tsò Tshiau-kip-pau.
Tshiau-kip-pau ē sán-sing ū phò-hāi-sìng ê kńg-lê-á-hong, sng-á-kak, po̍k-kàng-khì-lîu, iah-sī sai-pak-hōo.
M̄-koh, ū-tang-sî-á in kan-na khuànn--khí-lâi khah tsòng-kuan niā-niā.
Tsi̍t-ê tshiau-kip-pau lāi-té tshàng tsi̍t-ê tiong-hîng khì-suân.
I sī tsi̍t-ê peh-sing khong-khì-thiāu, pinn-á khì hōo hā-kàng khì-thé khoo-tiâu leh.
Tshiau-kip-pau ê hûn ē huat-sing tī Tē-kîu tsin-tsuē sóo-tsāi, îu-kî tī Bí-kok ê kńg-lê-á-tō ti̍k-pia̍t tsuē.
Tse sī jī-khòng-it-sann nî sì ê tshiau-kip-pau ê sok-sî-liap-iánn.
In to̍h tī Tik-tsiu Booker tshī ê thinn-tíng leh kńg-se̍h kah kiânn-suá.
Iánn-phìnn ū hip-tio̍h hong-pō tiong-sim hū-kīn tú-á tsiah hîng-sîng ê sin hûn, tī thôo-kha leh kńg-se̍h ê sua-thôo, tī hûn-tíng leh sih ê sih-nah.
In lóng ká-ká tsuè-hué, tsiânn-tsò tsi̍t-ê tsòng-kuan ê, ká-ná tiau-sok-phín kāng-khuán ê ho̍k-ha̍p-thé leh kńg-se̍h.
Kuí-ā tiám-tsing liáu-āu, to̍h tshinn-tshīunn iánn-phìnn siōng-bué án-ne, hong-pō beh suah ê sî-tsūn, sai-pak-hōo to̍h khai-sí lo̍h ah.





## [English] A Supercell Thunderstorm Over Texas

Is that a cloud or an alien spaceship?
It's an unusual and sometimes dangerous type of thunderstorm cloud called a [supercell][supercell 1].
Supercells may spawn damaging [tornados][tornados], [hail][hail], [downbursts][downbursts] of air, or [drenching rain][drenching rain].
Or they may just *look* impressive.
A [supercell][supercell 2] harbors a [mesocyclone][mesocyclone] -- a rising column of air surrounded by drafts of falling air.
[Supercells][Supercells] could occur over many places on Earth but are particularly common in [Tornado Alley][Tornado Alley] of the USA.
[Featured here][Featured here] are four time-lapse sequences of a [supercell][supercell 3] in 2013 rotating above and moving across [Booker][Booker], [Texas][Texas].
Captured in the video are new clouds forming near the [storm center][storm center], [dust swirling][dust swirling] on the ground, [lightning flashing][lightning flashing] in the upper clouds, all while the impressively [sculptured complex rotates][sculptured complex rotates] ominously.
Finally, after a few hours, as shown in the final sequence, dense [rain falls][rain falls] as the storm begins to die out.





## 詞彙學習（台語漢字/POJ/KIP/華語漢字/English）

- 【超級胞】chhiau-kip-pau/tshiau-kip-pau/超級胞/supercell
- 【雷暴雲】lûi-pō-hûn/luî-pō-hûn/雷暴雲/thunderstorm cloud
- 【捲螺仔風】kńg-lê-á-hong/kńg-lê-á-hong/龍捲風/tornado
- 【霜仔角】sng-á-kak/sng-á-kak/冰雹/hail
- 【爆降氣流】po̍k-kàng-khì-liû/po̍k-kàng-khì-liû/爆降氣流/downburstst air
- 【西北雨】sai-pak-hō͘/sai-pak-hōo/雷陣雨/drenching rain
- 【中型氣旋】tiong-hêng khì-soân/tiong-hîng khì-suân/中尺度氣旋/mesocyclone
- 【peh-升空氣柱】peh-seng khong-khì-thiāu/peh-sing khong-khì-thiāu/上升氣體柱/rising air column
- 【下降氣體】hā-kàng khì-thé/hā-kàng khì-thé/下降氣體/falling air
- 【捲螺仔道】kńg-lê-á-tō/kńg-lê-á-tō/龍捲道/Tornado Alley
- 【縮時攝影】sok-sî-liap-iáⁿ/sok-sî-liap-iánn/縮時攝影/time-lapse sequences
- 【捲踅】kńg-se̍h/kńg-se̍h/旋轉/rotate
- 【爍爁】sih-nah/sih-nah/閃電/lightning
- 【雕塑品】tiau-sok-phín/tiau-sok-phín/雕塑品/sculpture
- 【複合體】ho̍k-ha̍p-thé/ho̍k-ha̍p-thé/複合體/complex
- 【風暴中心】hong-pō tiong-sim/hong-pō tiong-sim/風暴中心/storm center


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[supercell 1]:https://en.wikipedia.org/wiki/Supercell
[tornados]:https://www.youtube.com/watch?v=xCI1u05KD_s
[hail]:https://www.youtube.com/watch?v=xG_orGqMKV8
[downbursts]:https://www.weather.gov/lmk/downburst
[drenching rain]:https://www.youtube.com/watch?v=6aIcoLn_A6M
[supercell 2]:https://commons.wikimedia.org/wiki/File:Supercell.svg
[mesocyclone]:https://en.wikipedia.org/wiki/Mesocyclone
[Supercells]:https://www.spc.noaa.gov/misc/AbtDerechos/supercells.htm
[Tornado Alley]:https://en.wikipedia.org/wiki/Tornado_Alley
[Featured here]:https://vimeo.com/67995158
[supercell 3]:https://www.weather.gov/ama/supercell
[Booker]:https://youtu.be/yB_AeM8F7b0
[Texas]:https://en.wikipedia.org/wiki/Texas
[storm center]:https://apod.nasa.gov/apod/fap/ap130505.html
[dust swirling]:https://apod.nasa.gov/apod/fap/ap050426.html
[lightning flashing]:https://apod.nasa.gov/apod/fap/ap120723.html
[sculptured complex rotates]:https://apod.nasa.gov/apod/fap/ap001123.html
[rain falls]:https://i.pinimg.com/originals/96/17/ec/9617ec95ffefcbc3c59d2fbc944ae568.jpg

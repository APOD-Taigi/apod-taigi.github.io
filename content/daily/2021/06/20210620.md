---
title: Tī Stonehenge 天頂 ê 日出夏至
date: 2021-06-20
publishdate: 2021-06-20T12:00:00+0800
tags: [至點, 進動, 南半球, 北半球, 夏至, 圓石陣, 岩石陣]
hero: https://apod.nasa.gov/apod/fap/image/2106/StonehengeSun_alexander_4200.jpg
summary: 今仔日太陽行到地球上北爿 ê 天頂。這个點 to̍h 叫做至點。Tī 真濟文化內底，這工開始換季。
categories: [podcast]
vocals: [阿錕]
---

{{% apod %}}

- 原始文章：[Sunrise Solstice over Stonehenge](https://apod.nasa.gov/apod/ap210620.html)
- 影像來源 kah 版權：[Max Alexander](http://www.maxalexander.com/profile/), [STFC](https://stfc.ukri.org/), [SPL](https://www.sciencephoto.com/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckqzfh0942s4e08181e50yvtz" >}}

## [漢羅] Tī Stonehenge 天頂 ê 日出夏至
今仔日太陽行到地球上北爿 ê 天頂。
這个點 to̍h 叫做「[至點][solstice 1]」。
Tī 真濟文化內底，這工開始換季。
[地球][Earth] 北半球是 ùi 春天變做熱天，地球 [南半球][Southern Hemisphere] 是 ùi 秋天變做寒天。
閣較正確來講，地球一寡所在 ê [至][time of solstice] 是 今仔日，另外一寡所在 ê 至 是明仔載。
這張相片是 2008 年 tī [英國][United Kingdom] [Stonehenge][Stonehenge 1] ê [夏至][solstice 2] 彼工翕 ê。
拄仔好翕著親像是 kah 一幅圖仝款 ê 日出畫面，內底閣有雲霧、樹仔、雲、四千五百年前 ê [石頭][stones placed]、kah 45 億歲 ê [大粒電火球][large glowing orb]。
就算是 kā [地球自轉軸 幾若千年 ê 進動現象][precession of the Earth's rotational axis] 算入去，[太陽][Sun] [按照天文路線][astronomically significant way] 嘛是仝款會 [peh-到][rise] [Stonehenge][Stonehenge 2] ê 天頂去。

## [POJ] Tī Stonehenge thiⁿ-téng ê ji̍t-chhut hā-chì
Kin-á-ji̍t Thài-iông kiâⁿ-kàu Tē-kiû siōng pak-pêng ê thiⁿ-téng.
Chit-ê tiám to̍h kiò-chò "chi-tiám".
Tī chin-chōe bûn-hòa lāi-té, chit-kang khai-sí ōaⁿ-kùi.
Tē-kiû pak-pòaⁿ-kiû sī ùi chhun-thiⁿ piàn-chòe joa̍h-thiⁿ, Tē-kiû lâm-pòaⁿ-kiû sī ùi chhiu-thiⁿ piàn-chò kôaⁿ-thiⁿ.
Koh-khah chèng-khak lâi-kóng, Tē-kiû chi̍t-kóa só͘-chāi ê chì sī kin-á-ji̍t, lēng-gōa chi̍t-kóa só͘-chāi ê chì sī miâ-á-chài.
Chit-tiuⁿ siòng-phìⁿ sī jī-khòng-khòng-pat nî tī Eng-kok Stonehenge ê hā-chì hit-kang hip--ê.
Tú-á-hó hip-tio̍h chhiⁿ-chhiūⁿ sī kah chi̍t-pak tô͘ kāng-khoán ê ji̍t-chhut ōe-bīn, lāi-té koh ū hûn-bu, chhiū-á, hûn, sì-chheng-gō͘-pah nî chêng ê chio̍h-thâu, kah 45 ek hòe ê tōa-lia̍p tiān-hóe-kiû.
To̍h-sǹg-sī kā Tē-kiû chū-choán-te̍k kúi-ā-chheng nî ê chìn-tōng hiān-siōng sǹg--ji̍p-khì, Thài-iông àn-chiàu thian-bûn lō͘-sòaⁿ mā-sī kāng-khoán ē peh-kàu Stonehenge ê thiⁿ-téng khì.

## [KIP] Tī Stonehenge thinn-tíng ê ji̍t-tshut hā-chì
Kin-á-ji̍t Thài-iông kiânn-kàu Tē-kiû siōng pak-pîng ê thinn-tíng.
Tsit-ê tiám to̍h kiò-tsò "tsi-tiám".
Tī tsin-tsuē bûn-huà lāi-té, tsit-kang khai-sí uānn-kuì.
Tē-kiû pak-puànn-kiû sī uì tshun-thinn piàn-tsuè jua̍h-thinn, Tē-kîu lâm-puànn-kîu sī uì tshiu-thinn piàn-tsò kuânn-thinn.
Koh-khah tsìng-khak lâi-kóng, Tē-kiû tsi̍t-kuá sóo-tsāi ê tsì sī kin-á-ji̍t, līng-guā tsi̍t-kuá sóo-tsāi ê tsì sī miâ-á-tsài.
Tsit-tiunn siòng-phìnn sī jī-khòng-khòng-pat nî tī Ing-kok Stonehenge ê hā-tsì hit-kang hip--ê.
Tú-á-hó hip-tio̍h tshinn-tshiūnn sī kah tsi̍t-pak tôo kāng-khuán ê ji̍t-tshut uē-bīn, lāi-té koh ū hûn-bu, tshiū-á, hûn, sì-tshing-gōo-pah nî tsîng ê tsio̍h-thâu, kah 45 ik huè ê tuā-lia̍p tiān-hué-kiû.
To̍h-sǹg-sī kā Tē-kiû tsū-tsuán-ti̍k kuí-ā-tshing nî ê tsìn-tōng hiān-siōng sǹg--ji̍p-khì, Thài-iông àn-tsiàu thian-bûn lōo-suànn mā-sī kāng-khuán ē peh-kàu Stonehenge ê thinn-tíng khì.

## [English] Sunrise Solstice over Stonehenge
Today the Sun reaches its northernmost point in planet Earth's sky.
Called a [solstice][solstice 1], many cultures mark this date as a change of seasons -- from spring to summer in [Earth][Earth]'s Northern Hemisphere and from fall to winter in Earth's [Southern Hemisphere][Southern Hemisphere].
Precisely, the single [time of solstice][time of solstice] occurs today for some parts of the world, but tomorrow for other regions.
The featured image was taken during the week of the 2008 summer [solstice][solstice 2] at [Stonehenge][Stonehenge 1] in [United Kingdom][United Kingdom], and captures a picturesque sunrise involving fog, trees, clouds, [stones placed][stones placed] about 4,500 years ago, and a 4.5 billion year old [large glowing orb][large glowing orb].
Even given the [precession of the Earth's rotational axis][precession of the Earth's rotational axis] over the millennia, the [Sun][Sun] continues to [rise][rise] over [Stonehenge][Stonehenge 2] in an [astronomically significant way][astronomically significant way].

## 詞彙學習

|漢羅|POJ|KIP|華語|English|
|-|-|-|-|-|
|換季|ōaⁿ-kùi|uānn-kuì|換季|change season|
|夏至|hā-chì|hā-tsì|夏至|summer solstice|
|至點|chì-tiám|tsì-tiám|至點|solstice|
|進動|chìn-tōng|tsìn-tōng|進動|precession|
|自轉軸|chū-choán-te̍k|tsū-tsuán-ti̍k|自轉軸|rotational axis|
|岩石陣|Giâm-chio̍h-tīn|Giâm-tsio̍h-tīn|巨岩陣|stonehenge|
|圓石陣|Îⁿ-chio̍h-tīn|Înn-tsio̍h-tīn|巨岩陣|stonehenge|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[solstice 1]:https://en.wikipedia.org/wiki/Solstice
[Earth]:https://apod.nasa.gov/apod/ap070325.html
[Southern Hemisphere]:https://apod.nasa.gov/apod/ap021222.html
[time of solstice]:https://www.timeanddate.com/calendar/summer-solstice.html
[solstice 2]:https://apod.nasa.gov/apod/ap190923.html
[Stonehenge 1]:https://en.wikipedia.org/wiki/Stonehenge
[United Kingdom]:https://www.cia.gov/the-world-factbook/countries/united-kingdom/
[stones placed]:https://www.youtube.com/watch?v=-6oxmxPKoSE
[large glowing orb]:https://solarsystem.nasa.gov/solar-system/sun/overview/
[precession of the Earth's rotational axis]:https://visibleearth.nasa.gov/images/53974/earths-orbital-precession
[Sun]:http://www.nasa.gov/sun
[rise]:https://www.english-heritage.org.uk/visit/places/stonehenge/things-to-do/solstice/
[Stonehenge 2]:http://www.english-heritage.org.uk/visit/places/Stonehenge
[astronomically significant way]:https://en.wikipedia.org/wiki/Archaeoastronomy_and_Stonehenge

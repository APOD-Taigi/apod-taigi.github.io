---
title: 半人馬座 Omega
date: 2021-06-03
publishdate: 2021-06-03T11:50:00+0800
tags: [半人馬座 Omega, NGC 5149, 球形星團]
hero: https://apod.nasa.gov/apod/fap/image/2106/OmegaCent_LRGB_final1_small.jpg
summary: 球形星團 半人馬座 Omega 嘛叫做 NGC 5149，離咱有 15,000 光年遠。這个星團內底差不多有 1 千萬粒比太陽閣較老 ê 恆星，to̍h 櫼 tī 直徑 150 光年闊 ê 範圍內底。


---

{{% apod %}}

- 原始文章：[Millions of Stars in Omega Centauri](https://apod.nasa.gov/apod/ap210603.html)
- 影像提供 kah [版權][copyright]：[Ignacio Diaz Bobillo](http://www.pampaskies.com/gallery3/index.php)
- 台文翻譯：[An-Li Tsai][An-Li Tsai] ([NCU][NCU])

## [漢羅] 半人馬座 Omega

球形星團 [半人馬座 Omega][Omega Centauri] 嘛叫做 NGC 5149，離咱有 15,000 光年遠。
這个星團內底差不多有 1 千萬粒比太陽閣較老 ê 恆星，to̍h [櫼][packed] tī 直徑 150 光年闊 ê 範圍內底。
Tī 咱銀河系 ê 銀暈內底，有 200 球左右 ê [球形星團][globular clusters] leh 泅。
這个是內底上大上光彼球。
雖然講大部份 ê 星團內底 ê 恆星年歲 kah 組成成份攏仝款，毋閣這个神祕 ê 半人馬座 Omega 煞展示出 tī 星團內底，嘛是會使有 [無仝][different] ê 恆星種類、無仝年歲 ê 分佈、kah 無仝 ê 化學豐度。
實際上，[半人馬座 Omega 可能是][Omega Cen may be] 一个較細粒 ê 星系 kah 銀河合併了後 ê 殘核。
Tī 這張 [清楚 ê 彩色 望遠鏡景色][sharp color telescopic view] 內底，半人馬座 Omega ê 紅巨星（黃色色調）實在是真好揣。


## [POJ] Pòaⁿ-jîn-má-chō Omega

Kiû-hêng seng-thoân Pòaⁿ-jîn-má-chō Omega mā kiò-chò NGC ngó͘-it-sù-kiú, lî lán ū chi̍t-bān-gō͘-chheng kng-nî hn̄g.
Chit-ê seng-thoân lāi-té chha-put-to ū chi̍t-chheng-bān lia̍p pí Thài-iông koh-khah lāu ê hêng-chhiⁿ, to̍h chiⁿ tī ti̍t-kèng chi̍t-pah-gō͘-cha̍p kng-nî khoah ê hoān-ûi lāi-té.
Tī lán Gîn-hô-hē ê gîn-n̄g lāi-té, ū nn̄g-pah kiû chó-iū ê kiû-hêng seng-thoân leh siû.
Chit-ê sī lāi-té siōng-tōa siōng-kng hit kiû。
Sui-jiân-kóng tōa-pō͘-hūn ê seng-thoân lāi-té ê hêng-chhiⁿ nî-hòe kah cho͘-sêng sêng-hūn lóng kāng-khoán, m̄-koh chit-ê sîn-pì ê Pòaⁿ-jîn-má-chō Omega soah tián-sī chhut tī seng-thoân lāi-té, mā-sī ē-sái ū bô-kâng ê hêng-chhiⁿ chióng-lūi, bô-kâng nî-hòe ê hun-pò͘, kah bô-kâng ê hòa-ha̍k hong-tō͘.
Si̍t-chè-siōng, Pòaⁿ-jîn-má-chō Omega khó-lêng sī chi̍t-ê khah sè-lia̍p ê seng-hē kah Gîn-hô ha̍p-pèng liáu-āu ê chân-he̍k.




## [KIP] Puànn-jîn-má-tsō Omega

Kîu-hîng sing-thuân Puànn-jîn-má-tsō Omega mā kiò-tsò NGC ngóo-it-sù-kíu, lî lán ū tsi̍t-bān-gōo-tshing kng-nî hn̄g.
Tsit-ê sing-thuân lāi-té tsha-put-to ū tsi̍t-tshing-bān lia̍p pí Thài-iông koh-khah lāu ê hîng-tshinn, to̍h tsinn tī ti̍t-kìng tsi̍t-pah-gōo-tsa̍p kng-nî khuah ê huān-uî lāi-té.
Tī lán Gîn-hô-hē ê gîn-n̄g lāi-té, ū nn̄g-pah kîu tsó-īu ê kîu-hîng sing-thuân leh sîu.
Tsit-ê sī lāi-té siōng-tuā siōng-kng hit kîu。
Sui-jiân-kóng tuā-pōo-hūn ê sing-thuân lāi-té ê hîng-tshinn nî-huè kah tsoo-sîng sîng-hūn lóng kāng-khuán, m̄-koh tsit-ê sîn-pì ê Puànn-jîn-má-tsō Omega suah tián-sī tshut tī sing-thuân lāi-té, mā-sī ē-sái ū bô-kâng ê hîng-tshinn tsióng-luī, bô-kâng nî-huè ê hun-pòo, kah bô-kâng ê huà-ha̍k hong-tōo.
Si̍t-tsè-siōng, Puànn-jîn-má-tsō Omega khó-lîng sī tsi̍t-ê khah sè-lia̍p ê sing-hē kah Gîn-hô ha̍p-pìng liáu-āu ê tsân-hi̍k.




## [English] Millions of Stars in Omega Centauri

Globular star cluster [Omega Centauri][Omega Centauri], also known as NGC 5139, is some 15,000 light-years away.
The cluster is [packed][packed] with about 10 million stars much older than the Sun within a volume about 150 light-years in diameter.
It's the largest and brightest of 200 or so known [globular clusters][globular clusters] that roam the halo of our Milky Way galaxy.
Though most star clusters consist of stars with the same age and composition, the enigmatic Omega Cen exhibits the presence of [different][different] stellar populations with a spread of ages and chemical abundances.
In fact, [Omega Cen may be][Omega Cen may be] the remnant core of a small galaxy merging with the Milky Way.
Omega Centauri's red giant stars (with a yellowish hue) are easy to pick out in this [sharp color telescopic view][sharp color telescopic view].


## 詞彙學習（台語漢字/POJ/KIP/華語漢字/English）

- 【半人馬座 Omega】Pòaⁿ-jîn-má-chō Omega/Puànn-jîn-má-tsō Omega/半人馬座 Omega/Omega Centauri
- 【直徑】ti̍t-kèng/ti̍t-kìng/直徑/diameter
- 【銀暈】gîn-n̄g/gîn-n̄g/銀暈/halo
- 【球形星團】kiû-hêng seng-thoân/kîu-hîng sing-thuân/球狀星團/globular cluster
- 【殘核】chân-he̍k/tsân-hi̍k/殘核/remnant core


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Omega Centauri]:http://earthsky.org/clusters-nebulae-galaxies/omega-centauri-milky-ways-prize-star-cluster
[packed]:https://apod.nasa.gov/apod/ap080906.html
[globular clusters]:http://en.wikipedia.org/wiki/Globular_clusters
[different]:http://arxiv.org/abs/0912.4176
[Omega Cen may be]:http://www.spacetelescope.org/news/html/heic0809.html
[sharp color telescopic view]:http://www.pampaskies.com/gallery3/Deep-Space-Objects/OmegaCent_LRGB_final1_small

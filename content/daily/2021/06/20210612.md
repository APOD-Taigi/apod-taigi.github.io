---
title: 水上日食
date: 2021-06-12
publishdate: 2021-06-12T12:00:00+0800
tags: [食季, 日食, 月食, 全食, 偏食, 環食, 金環日食]
hero: https://apod.nasa.gov/apod/fap/image/2106/JunSE_DSC_7477b_1024.jpg
summary: 「食」ê 出現是成對 ê。 一年會出現兩改，發生 tī 食季，一季 差不多 34 工，彼當陣太陽、月球、kah 地球差不多排仝排。

categories: [podcast]
vocals: [阿錕]
---

{{% apod %}}

- 原始文章：[Eclipse on the Water](https://apod.nasa.gov/apod/ap210612.html)
- 影像提供 kah [版權][copyright]：[Elliot Severn](mailto:firstnamelastname@gmail.com)
- 投稿到 APOD ê 美麗相片：[6 月 10 號 ê 日食相片](https://www.facebook.com/media/set/?vanity=APOD.Sky&set=a.3691846764252849)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckrdmcy8fj7y509411kdx7hwt" >}}

## [漢羅] 水上日食

[「食」ê 出現是成對 ê。][Eclipses tend to come in pairs.]
一年會出現兩改，發生 tī 食季，一季 [差不多 34 工][about 34 days]，彼當陣太陽、月球、kah 地球差不多排仝排。
月娘初一十五 ê [月相][phases of the Moon] 差兩禮拜，拄仔好會產生月食 kah 日食。
偏食通常會 tī 每一个食季出現。
毋閣有當時仔 tī 仝一个食季，月娘初一十五行到 giōng 欲排仝一條線，這个時陣 to̍h 會產生成對 ê 日全食 kah 月全食（抑是一个全食 kah 一个環食）。
這改 ê 食季，[tī 5 月 26 十五暝彼工 ê 月全食][total lunar eclipse on May 26] 發生了後，[紲落來 ê 初一][the New Moon following]，確實 tī 地球北爿 ê 烏影軌跡 產生一个金環日食。
這張相片 to̍h 是這改 ê 日食，是 6 月 10 號 tī 美國東北爿 Connecticut 州 Stratford ê 釣魚碼頭翕 ê。


## [POJ] Chúi-siōng Ji̍t-si̍t

"Sit" ê chhut-hiān sī sēng-tùi ê.
Chi̍t-nî ē chhut-hiān nn̄g-kái, hoat-seng tī si̍t-kùi, chi̍t-kùi chha-put-to saⁿ-cha̍p-sì kang, hit-tang-chūn Thài-iông, Goe̍h-kiû, kah Tē-kiû chha-put-to pâi kâng-pâi.
Goe̍h-kiû chhoe-it cha̍p-gō͘ ê goe̍h-siòng chha nn̄g-lé-pài, tú-á-hó ē sán-seng goe̍h-si̍t kah ji̍t-si̍t.
Phian-si̍t thong-siông ē tī múi-chi̍t-ê si̍t-kùi chhut-hiān.
M̄-koh ū-tang-sî-á tī kâng chi̍t-ê si̍t-kùi, goe̍h-niû chhoe-it cha̍p-gō͘ kiâⁿ kàu giōng-beh pâi kâng chi̍t-tiâu sòaⁿ, Chi̍t-ê sî-chūn to̍h ē sán-seng sêng-tùi ê ji̍t-choân-si̍t kah goe̍h-choân-si̍t (iah-sī chi̍t-ê choân-si̍t kah chi̍t-ê khoân-si̍t).
Chit-kái ê si̍t-kùi, tī gō͘ goe̍h jī-la̍k cha̍p-gō͘-mê hit-kang ê goe̍h-choân-si̍t hoat-seng liáu-āu, sòa-lo̍h-lâi ê chhoe-it, khak-si̍t tī Tē-kiû pak-pêng ê o͘-iáⁿ kúi-jiah sán-seng chi̍t-ê kim-khoân ji̍t-si̍t.
Chit-tiuⁿ siòng-phìⁿ to̍h sī chit-kái ê ji̍t-si̍t, sī la̍k-goe̍h cha̍p-hō tī Bí-kok tang-pak-pêng Connecticut chiu Stratford ê tiò-hî bé-thâu hip--ê.




## [KIP] Tsuí-siōng Ji̍t-si̍t

"Sit" ê tshut-hiān sī sīng-tuì ê.
Tsi̍t-nî ē tshut-hiān nn̄g-kái, huat-sing tī si̍t-kuì, tsi̍t-kuì tsha-put-to sann-tsa̍p-sì kang, hit-tang-tsūn Thài-iông, Gue̍h-kiû, kah Tē-kiû tsha-put-to pâi kâng-pâi.
Gue̍h-kiû tshue-it tsa̍p-gōo ê gue̍h-siòng tsha nn̄g-lé-pài, tú-á-hó ē sán-sing gue̍h-si̍t kah ji̍t-si̍t.
Phian-si̍t thong-siông ē tī muí-tsi̍t-ê si̍t-kuì tshut-hiān.
M̄-koh ū-tang-sî-á tī kâng tsi̍t-ê si̍t-kuì, gue̍h-niû tshue-it tsa̍p-gōo kiânn kàu giōng-beh pâi kâng tsi̍t-tiâu suànn, Tsi̍t-ê sî-tsūn to̍h ē sán-sing sîng-tuì ê ji̍t-tsuân-si̍t kah gue̍h-tsuân-si̍t (iah-sī tsi̍t-ê tsuân-si̍t kah tsi̍t-ê khuân-si̍t).
Tsit-kái ê si̍t-kuì, tī gōo gue̍h jī-la̍k tsa̍p-gōo-mê hit-kang ê gue̍h-tsuân-si̍t huat-sing liáu-āu, suà-lo̍h-lâi ê tshue-it, khak-si̍t tī Tē-kiû pak-pîng ê oo-iánn kuí-jiah sán-sing tsi̍t-ê kim-khuân ji̍t-si̍t.
Tsit-tiunn siòng-phìnn to̍h sī tsit-kái ê ji̍t-si̍t, sī la̍k-gue̍h tsa̍p-hō tī Bí-kok tang-pak-pîng Connecticut tsiu Stratford ê tiò-hî bé-thâu hip--ê.



## [English] Eclipse on the Water

[Eclipses tend to come in pairs.][Eclipses tend to come in pairs.] Twice a year, during an eclipse season that lasts [about 34 days][about 34 days], Sun, Moon, and Earth can nearly align. Then the full and new [phases of the Moon][phases of the Moon] separated by just over 14 days create a lunar and a solar eclipse. Often partial eclipses are part of any eclipse season. But sometimes the alignment at both new moon and full moon phases during a single eclipse season is close enough to produce a pair of both total (or a total and an annular) lunar and solar eclipses. For this eclipse season, [the New Moon following][the New Moon following] the Full Moon's [total lunar eclipse on May 26][total lunar eclipse on May 26] did produce an annular solar eclipse along its northerly shadow track. That eclipse is seen here in a partially eclipsed sunrise on June 10, photographed from a fishing pier in Stratford, Connecticut in the northeastern US.



## 詞彙學習（台語漢字/POJ/KIP/華語漢字/English）

- 【食季】si̍t-kùi/si̍t-kuì/食季/eclipse season
- 【月相】goe̍h-siòng/gue̍h-siòng/月相/phase of the Moon
- 【日食】ji̍t-si̍t/ji̍t-si̍t/日食/solar eclipse
- 【月食】goe̍h-si̍t/gue̍h-si̍t/月食/lunar eclipse
- 【全食】choân-si̍t/tsuân-si̍t/全食/total eclipse
- 【環食】khoân-si̍t/khuân-si̍t/環食/annular eclipse
- 【偏食】phian-si̍t/phian-si̍t/環食/partial eclipse
- 【金環日食】kim-khoân ji̍t-si̍t/kim-khuân ji̍t-si̍t/金環日食/annular solar eclipse


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Eclipses tend to come in pairs.]:https://earthsky.org/astronomy-essentials/may-june-2021-special-eclipse-season/
[about 34 days]:https://eclipse.gsfc.nasa.gov/SEsaros/SEperiodicity.html#1
[phases of the Moon]:https://svs.gsfc.nasa.gov/4874
[the New Moon following]:https://svs.gsfc.nasa.gov/4910
[total lunar eclipse on May 26]:https://svs.gsfc.nasa.gov/4902

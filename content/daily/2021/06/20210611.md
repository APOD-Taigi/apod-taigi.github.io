---
title: 飛過日食
date: 2021-06-11
publishdate: 2021-06-11T12:00:00+0800
tags: [日食, 金環日食, 日偏食]
hero: https://apod.nasa.gov/apod/image/2106/2021-06-10EclipseFlybywm.jpg
summary: Tī 6 月 10 號，月球 ùi 太陽面頭前行過。這工拄仔好是月球經過遠地點 ê 兩工後，to̍h 是伊行到長株圓軌道上遠彼陣。
categories: [podcast]
vocals: [阿錕]
---

{{% apod %}}

- 原始文章：[Eclipse Flyby](https://apod.nasa.gov/apod/ap210611.html)
- 影像來源 kah [版權][copyright]：[Zev Hoover](https://www.facebook.com/fiddleoak), Christian Lockwood, and Zoe Chakoian
- 投稿到 APOD ê 美麗相片：[頂禮拜 ê 日食相片](https://www.facebook.com/media/set/?vanity=APOD.Sky&set=a.3691846764252849)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckqzf3b0e2a6x0939msx5ja85" >}}

## [漢羅] 飛過日食

[Tī 6 月 10 號初一彼工][On June 10 a New Moon]，月球 ùi 太陽面頭前行過。
這工拄仔好是月球 [經過遠地點][reaching apogee] ê 兩工後，to̍h 是伊行到長株圓軌道上遠彼陣。
這工 ê 月球看起來有較細，才來產生這个金環日食。
這个金環日食雖然出現 ê 時間真短，毋閣足壯觀 ê。
你會當看著明亮 ê 太陽盤變做一个火環。
這是 ùi 迒過地球北方 ê 狹細烏影帶內底看著 ê 景色。
Tī 美國東岸透早 ê 天頂，會當看著 [華麗 ê 日偏食][gorgeous views of a partially eclipsed Sun]。
日頭 kah 月娘同齊 peh--起來。
這張數位組合相片是 tī 食甚左右翕 ê 連紲影像，是 ùi 麻州 Boston 南爿 ê Quincy 海岸翕--ê。
[這个意外翕著 ê 連紲影像][The serendipitous sequence] 是日出彼陣，有一隻鳥仔飛過有月球剪影 ê 太陽產生 ê 波動路線。



## [POJ] Poe-kòe Ji̍t-si̍t

Tī la̍k-goe̍h cha̍p-hō chhoe-it hit-kang, Goe̍h-kiû ùi Thài-iông bīn-thâu-chêng kiâⁿ-kòe.
Chit-kang tú-á-hó sī Goe̍h-kiû kéng-kòe oán-tē-tiám ê nn̄g-kang āu, to̍h sī i kiâⁿ-kàu tn̂g-tu-îⁿ kúi-tō siōng hn̄g hit-chūn.
Chit-kang ê Goe̍h-kiû khòaⁿ--khí-lâi ū khah sè, chiah-ē sán-seng chi̍t-ê kim-khoân ji̍t-si̍t.
Chit-ê kim-khoân ji̍t-si̍t sui-jiân chhut-hiān ê sî-kan chin té, m̄-koh chiok chòng-koan ê.
Lí ē-tàng khòaⁿ-tio̍h bêng-liōng ê Thài-iông-pôaⁿ piàn-chò chi̍t-ê hóe-khoân.
Che sī ùi hāⁿ-kòe Tē-kiû pak-hong ê e̍h-sè o͘-iáⁿ lāi-té khòaⁿ-tio̍h ê kéng-sek.
Tī Bí-kok tang-hōaⁿ thàu-chá ê thiⁿ-téng, ē-tàng khòaⁿ-tio̍h hôa-lē ê ji̍t-phian-si̍t.
Ji̍t-thâu kah Goe̍h-niû tâng-chê peh--khí-lâi.
Chit-tiuⁿ só͘-ūi cho͘-ha̍p siòng-phìⁿ sī tī si̍t-sīm chó-iū hip--ê liân-sòa iáⁿ-siōng, sī ùi Mâ-chiu Boston lâm-pêng ê Quincy hái-hōaⁿ hip--ê。
Chit-ê ì-gōa hip--tio̍h ê liân-sòa iáⁿ-siōng sī ji̍t-chhut hit-chūn, ū chi̍t-chiah chiáu-á poe-kòe ū Goe̍h-kiû chián-iáⁿ ê Thài-iông sán-seng ê pho-tōng lō͘-sòaⁿ.




## [KIP] Pue-kuè Ji̍t-si̍t

Tī la̍k-gue̍h tsa̍p-hō tshue-it hit-kang, Gue̍h-kiû uì Thài-iông bīn-thâu-tsîng kiânn-kuè.
Tsit-kang tú-á-hó sī Gue̍h-kiû kíng-kuè uán-tē-tiám ê nn̄g-kang āu, to̍h sī i kiânn-kàu tn̂g-tu-înn kuí-tō siōng hn̄g hit-tsūn.
Tsit-kang ê Gue̍h-kiû khuànn--khí-lâi ū khah sè, tsiah-ē sán-sing tsi̍t-ê kim-khuân ji̍t-si̍t.
Tsit-ê kim-khuân ji̍t-si̍t sui-jiân tshut-hiān ê sî-kan tsin té, m̄-koh tsiok tsòng-kuan ê.
Lí ē-tàng khuànn-tio̍h bîng-liōng ê Thài-iông-puânn piàn-tsò tsi̍t-ê hué-khuân.
Tse sī uì hānn-kuè Tē-kiû pak-hong ê e̍h-sè oo-iánn lāi-té khuànn-tio̍h ê kíng-sik.
Tī Bí-kok tang-huānn thàu-tsá ê thinn-tíng, ē-tàng khuànn-tio̍h huâ-lē ê ji̍t-phian-si̍t.
Ji̍t-thâu kah Gue̍h-niû tâng-tsê peh--khí-lâi.
Tsit-tiunn sóo-uī tsoo-ha̍p siòng-phìnn sī tī si̍t-sīm tsó-iū hip--ê liân-suà iánn-siōng, sī uì Mâ-tsiu Boston lâm-pîng ê Quincy hái-huānn hip--ê。
Tsit-ê ì-guā hip--tio̍h ê liân-suà iánn-siōng sī ji̍t-tshut hit-tsūn, ū tsi̍t-tsiah tsiáu-á pue-kuè ū Gue̍h-kiû tsián-iánn ê Thài-iông sán-sing ê pho-tōng lōo-suànn.



## [English] Eclipse Flyby

[On June 10 a New Moon][On June 10 a New Moon] passed in front of the Sun.
In silhouette only two days after [reaching apogee][reaching apogee], the most distant point in its elliptical orbit, the Moon's small apparent size helped create an annular solar eclipse.
The brief but spectacular annular phase of the eclipse shows a bright solar disk as a ring of fire when viewed along its narrow, northerly shadow track across planet Earth.
Cloudy early morning skies along the US east coast held [gorgeous views of a partially eclipsed Sun][gorgeous views of a partially eclipsed Sun] though.
Rising together Moon and Sun are captured in a sequence of consecutive frames near maximum eclipse in this digital composite, seen from Quincy Beach south of Boston, Massachusetts.
[The serendipitous sequence][The serendipitous sequence] follows the undulating path of a bird in flight joining the Moon in silhouette with the rising Sun.




## 詞彙學習

|漢羅|POJ|KIP|華語|English|
|-|-|-|-|-|
|金環日食|kim-khoân ji̍t-si̍t|kim-khuân ji̍t-si̍t|日環食|annular eclipse|
|日偏食|ji̍t-phian-si̍t|ji̍t-phian-si̍t|日偏食|partial eclipse|
|遠地點|oán-tē-tiám|uán-tē-tiám|遠地點|apogee|
|長株圓軌道|tn̂g-tu-îⁿ kúi-tō|tn̂g-tu-înn kuí-tō|橢圓形軌道|elliptical orbit|
|食甚|si̍t-sīm|si̍t-sīm|食甚|maximum eclipse|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply


[On June 10 a New Moon]:https://svs.gsfc.nasa.gov/4910
[reaching apogee]:https://www.fourmilab.ch/earthview/pacalc.html
[gorgeous views of a partially eclipsed Sun]:https://www.flickr.com/photos/nasahqphoto/albums/72157719391182014
[The serendipitous sequence]:https://www.facebook.com/fiddleoak/photos/pb.218639154975119.-2207520000../1869092119929806/?type=3&theater

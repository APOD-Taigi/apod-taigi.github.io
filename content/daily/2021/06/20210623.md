---
title: STARFORGE：恆星形成 ê 電腦模擬
date: 2021-06-23
publishdate: 2021-06-23T12:00:00+0800
tags: [STARFORGE, 恆星形成, 電腦模擬, 超新星爆炸, 恆星風, 噴流, 星系盤, 大型分子雲, 3D 結構, 縮時攝影]
hero: https://www.youtube.com/watch?v=BEckYJwCJno
summary: 恆星是按怎製造出來 ê？大部份是 tī 星系盤中心 ê 大型分子雲內底形成 ê。
categories: [podcast]
vocals: [阿錕]
---

{{% apod %}}

- 原始文章：[STARFORGE: A Star Formation Simulation](https://apod.nasa.gov/apod/ap210623.html)
- 影片提供：Michael Y. Grudić (Northwestern U.) et al., STARFORGE Collaboration
- 背景音樂：[Prelude, Op. 28, No. 4](https://en.wikipedia.org/wiki/Prelude,_Op._28,_No._4_(Chopin)) in E Minor ([Frédéric Chopin](https://en.wikipedia.org/wiki/Fr%C3%A9d%C3%A9ric_Chopin))
- 宇宙入口：[APOD 亂數產生器](https://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckubhoxo719ir089472e9dumt" >}}

## [漢羅] STARFORGE：恆星形成 ê 電腦模擬
恆星是按怎製造出來 ê？
大部份是 tī [星系盤中心][central disk of a galaxy] ê [大型分子雲][giant molecular clouds t] 內底形成 ê。
這个過程 ê 開始、影響、kah 限制，是 ùi 前一代恆星 ê [恆星風][stellar winds]、[噴流][jets 1]、[高能恆星光][high energy starlight]、kah [超新星爆炸][supernova explosions t] 決定 ê。
[這支影片][featured video] 展示這寡複雜交互作用 ê 現象。
這是用 [STARFORGE][STARFORGE] 電腦模擬兩萬倍 [太陽][our Sun] 質量 ê 氣體雲 ê 演化結果。
Tī 這支 [縮時攝影 ê 視覺化影片][time-lapse visualization] 內底，較光 ê 所在表示較密 ê 氣體，色水代表氣體 ê 速度（茄仔色表示較慢，柑仔色表示較緊），光點代表新 [製造 ê 恆星][formed stars] ê 位置。
[影片][the video] 拄開始 ê 氣體雲有 50 [光年][light years] 闊，了後才開始因為重力聚集起來。
兩百萬年了後，頭一粒恆星形成。
毋閣新製造 ê 大質量恆星有噴出 [予人印象足深][impressive] ê [噴流][jets 2 t]。
這个電腦模擬 tī 430 萬年 ê 時陣 [凍 leh][frozen]。
伊開始 [踅無仝 ê 角度][volume then rotated]，予咱會當看著伊 ê 3D 結構。
[恆星形成][star formation] 到今猶有足濟咱毋知 ê 代誌，包括 [噴流是毋是會影響紲落來製造 ê 恆星質量][the effect of the jets in limiting the masses of subsequently formed stars]，嘛是咱想欲知影 ê 問題。

## [POJ] STARFORGE: Hêng-chhiⁿ hêng-sêng ê tiān-náu bô͘-gí
Hêng-chhiⁿ sī án-ná chè-chō--chhut-lâi-ê?
Tōa-pō͘-hūn sī tī seng-hē-pôaⁿ tiong-sim ê tōa-hêng hun-chú-hûn lāi-té hêng-sêng ê.
Chit-ê kòe-têng ê khai-sí, éng-hióng, kah hān-chè, sī ùi chêng-chi̍t-tāi hêng-chhiⁿ ê hêng-chhiⁿ-hong, phùn-liû, ko-lêng hêng-chhiⁿ-kng, kah chhiau-sin-seng po̍k-chà koat-tēng ê.
Chit-ki iáⁿ-phìⁿ tiān-sī chit-kóa ho̍k-cha̍p kau-hō͘-chok-iōng ê hiān-siōng.
Che sī iōng STARFORGE tiān-náu bô͘-gí nn̄g-bān poe thài-iông-chit-liōng ê khì-thé-hûn ê ián-hòa kiat-kó.
Tī chit-ki sok-sî-liap-iáⁿ ê sī-kak-hòa iáⁿ-phìⁿ lāi-té, khah kng ê só͘-chāi piáu-sī khah bat ê khì-thé, sek-chúi tāi-piáu khì-thé ê sok-tō͘ (kiô-á-sek piáu-sī khah bān, kam-á-sek piáu-sī khah kín), kng-tiám tāi-piáu sin chè-chō ê hêng-chhiⁿ ê ūi-tì.
Iáⁿ-phìⁿ tú-khai-sí ê khì-thé-hûn ū gō͘-cha̍p kng-nî khoah, liáu-āu chiah khai-sí in-ūi tiōng-le̍k chū-chi̍p--khí-lâi.
Nn̄g-pah-bān nî liáu-āu, thâu-chi̍t-lia̍p hêng-chhiⁿ hêng-sêng.
M̄-koh sin chè-chō ê tōa-chit-liōng hêng-chhiⁿ ū phùn-chhut hō͘-lâng ìn-sióng chiok-chhim ê phùn-liû.
Chit-ê tiān-náu bô͘-gí tī sì-pah-saⁿ-cha̍p-bān nî ê sî-chūn tòng--leh.
I khai-sí se̍h bô-kâng ê kak-tō͘, hō͘ lán ē-tàng khòaⁿ-tio̍h i ê saⁿ-D kiat-kò͘.
Hêng-chhiⁿ hêng-sêng kàu-taⁿ iáu-ū chiok-chōe lán m̄-chai ê tāi-chì, pau-koat phùn-liû sī-m̄-sī ē éng-hióng sòa-lo̍h-lâi chè-chō ê hêng-chhiⁿ chit-liōng, mā-sī lán siūⁿ-beh chai-iáⁿ ê būn-tê.

## [KIP] STARFORGE: Hîng-tshinn hîng-sîng ê tiān-náu bôo-gí
Hîng-tshinn sī án-ná tsè-tsō--tshut-lâi-ê?
Tuā-pōo-hūn sī tī sing-hē-puânn tiong-sim ê tuā-hîng hun-tsú-hûn lāi-té hîng-sîng ê.
Tsit-ê kuè-tîng ê khai-sí, íng-hióng, kah hān-tsè, sī uì tsîng-tsi̍t-tāi hîng-tshinn ê hîng-tshinn-hong, phùn-liû, ko-lîng hîng-tshinn-kng, kah tshiau-sin-sing po̍k-tsà kuat-tīng ê.
Tsit-ki iánn-phìnn tiān-sī tsit-kuá ho̍k-tsa̍p kau-hōo-tsok-iōng ê hiān-siōng.
Tse sī iōng STARFORGE tiān-náu bôo-gí nn̄g-bān pue thài-iông-tsit-liōng ê khì-thé-hûn ê ián-huà kiat-kó.
Tī tsit-ki sok-sî-liap-iánn ê sī-kak-huà iánn-phìnn lāi-té, khah kng ê sóo-tsāi piáu-sī khah bat ê khì-thé, sik-tsuí tāi-piáu khì-thé ê sok-tōo (kiô-á-sik piáu-sī khah bān, kam-á-sik piáu-sī khah kín), kng-tiám tāi-piáu sin tsè-tsō ê hîng-tshinn ê uī-tì.
Iánn-phìnn tú-khai-sí ê khì-thé-hûn ū gōo-tsa̍p kng-nî khuah, liáu-āu tsiah khai-sí in-uī tiōng-li̍k tsū-tsi̍p--khí-lâi.
Nn̄g-pah-bān nî liáu-āu, thâu-tsi̍t-lia̍p hîng-tshinn hîng-sîng.
M̄-koh sin tsè-tsō ê tuā-tsit-liōng hîng-tshinn ū phùn-tshut hōo-lâng ìn-sióng tsiok-tshim ê phùn-liû.
Tsit-ê tiān-náu bôo-gí tī sì-pah-sann-tsa̍p-bān nî ê sî-tsūn tòng--leh.
I khai-sí se̍h bô-kâng ê kak-tōo, hōo lán ē-tàng khuànn-tio̍h i ê sann-D kiat-kòo.
Hîng-tshinn hîng-sîng kàu-tann iáu-ū tsiok-tsuē lán m̄-tsai ê tāi-tsì, pau-kuat phùn-liû sī-m̄-sī ē íng-hióng suà-lo̍h-lâi tsè-tsō ê hîng-tshinn tsit-liōng, mā-sī lán siūnn-beh tsai-iánn ê būn-tê.



## [English] STARFORGE: A Star Formation Simulation
How do stars form?
Most form in [giant molecular clouds][giant molecular clouds e] located in the [central disk of a galaxy][central disk of a galaxy].
The process is started, influenced, and limited by the [stellar winds][stellar winds], [jets][jets 1], [high energy starlight][high energy starlight], and [supernova explosions][supernova explosions e] of previously existing stars.
The [featured video][featured video] shows these complex interactions as computed by the [STARFORGE][STARFORGE] simulation of a gas cloud 20,000 times the mass of [our Sun][our Sun].
In the [time-lapse visualization][time-lapse visualization], lighter regions indicate denser gas, color encodes the gas speed (purple is slow, orange is fast), while dots indicate the positions of newly [formed stars][formed stars].
As [the video][the video] begins, a gas cloud spanning about 50 [light years][light years] begins to condense under its own gravity.
Within 2 million years, the first stars form, while newly formed massive stars are seen to expel [impressive][impressive] [jets][jets 2 e].
The simulation is [frozen][frozen] after 4.3 million years, and the [volume then rotated][volume then rotated] to gain a three-dimensional perspective.
Much remains unknown about [star formation][star formation], including [the effect of the jets in limiting the masses of subsequently formed stars][the effect of the jets in limiting the masses of subsequently formed stars].

## 詞彙學習（台語漢字/POJ/KIP/華語漢字/English）

- 【模擬】bô͘-gí/bôo-gí/模擬/simulation
- 【分子雲】hun-chú-hûn/hun-tsú-hûn/分子雲/molecular cloud
- 【恆星風】hêng-chhiⁿ-hong/hîng-tshinn-hong/恆星風/stellar wind
- 【噴流】phùn-liû/phùn-liû/噴流/jet
- 【超新星爆炸】chhiau-sin-seng po̍k-chà/tshiau-sin-sing po̍k-tsà/超新星爆炸/supernova explosion
- 【太陽質量】thài-iông-chit-liōng/thài-iông-tsit-liōng/太陽質量/solar mass
- 【縮時攝影】sok-sî-liap-iáⁿ/sok-sî-liap-iánn/縮時攝影/time-lapse
- 【視覺化】sī-kak-hòa/sī-kak-huà/視覺化/visualization
- 【大質量恆星】tōa-chit-liōng hêng-chhiⁿ/tuā-tsit-liōng hîng-tshinn/大質量恆星/massive star
- 【恆星形成】hêng-chhiⁿ hêng-sêng/hîng-tshinn hîng-sîng/恆星形成/star formation



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[giant molecular clouds e]:https://apod.nasa.gov/apod/ap210502.html
[giant molecular clouds t]:https://apod.tw/daily/20210502/
[central disk of a galaxy]:https://astrobites.org/2013/04/17/the-whirlpool-galaxy-like-youve-never-seen-it-before/
[stellar winds]:https://astronomy.swin.edu.au/cosmos/S/Stellar+Winds
[jets 1]:https://astronomy.swin.edu.au/cosmos/S/stellar+jets
[high energy starlight]:https://en.wikipedia.org/wiki/Ionizing_radiation
[supernova explosions e]:https://apod.nasa.gov/apod/ap210118.html
[supernova explosions t]:https://apod.tw/daily/20210118/
[featured video]:https://youtu.be/Aehqb-vDV_w
[STARFORGE]:http://www.starforge.space/
[our Sun]:https://solarsystem.nasa.gov/solar-system/sun/overview/
[time-lapse visualization]:http://www.starforge.space/movies.html
[formed stars]:https://science.nasa.gov/astrophysics/focus-areas/how-do-stars-form-and-evolve
[the video]:https://youtu.be/BEckYJwCJno
[light years]:https://spaceplace.nasa.gov/light-year/en/
[impressive]:https://img.huffingtonpost.com/asset/5bad12683c000032000b0e42.jpeg
[jets 2 e]:https://apod.nasa.gov/apod/ap210622.html
[jets 2 t]:https://apod.tw/daily/20210622/
[frozen]:https://apod.nasa.gov/apod/ap181218.html
[volume then rotated]:https://youtu.be/QSivvdIyeG4
[star formation]:https://en.wikipedia.org/wiki/Star_formation
[the effect of the jets in limiting the masses of subsequently formed stars]:https://arxiv.org/abs/2010.11249

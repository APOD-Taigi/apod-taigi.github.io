---
title: Tī 土星跳舞 ê 極光
date: 2021-06-27
publishdate: 2021-06-27T12:00:00+0800
tags: [土星, 極光, 土星環, Cassini 太空船, 磁層]
hero: https://apod.nasa.gov/apod/fap/image/2106/neonsaturnaurora_cassini_1080.jpg
summary: 是啥物驅動土星 ê 極光？為著欲揣著這个答案，科學家 kā 幾若百張 Cassini 太空船為著別款目的翕 ê 土星紅外線影像排排咧。
categories: [podcast]
vocals: [阿錕]
---

{{% apod %}}

- 原始文章：[The Dancing Auroras of Saturn](https://apod.nasa.gov/apod/ap210627.html)
- 影像提供：[NASA](http://www.nasa.gov/), [Cassini](https://solarsystem.nasa.gov/missions/cassini/overview/), [VIMS](https://solarsystem.nasa.gov/missions/cassini/mission/spacecraft/cassini-orbiter/visible-and-infrared-mapping-spectrometer/) Team, [U. Arizona](https://www.lpl.arizona.edu/missions/cassini-vims), [U. Leicester](https://le.ac.uk/physics), [JPL](https://www.jpl.nasa.gov/), [ASI](https://www.asi.it/en/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckta838oj4zm20911gx0w7yyb" >}}

## [漢羅] Tī 土星跳舞 ê 極光
是啥物驅動土星 ê 極光？
為著欲揣著這个答案，科學家 kā 幾若百張 [Cassini 太空船][Cassini spacecraft] 為著別款目的翕 ê [土星][Saturn] 紅外線影像排排咧。
看是毋是會當 ùi 內底揣著足額 ê 極光影像來看 in ê 關連性 kah 製造 [動畫][movies]。
若是會當製造動畫，to̍h 會當展示 [土星極光][Saturnian auroras] ê 變化 毋是干焦因為太陽 ê 角度無仝爾爾，嘛 kah 行星轉踅有關係。
閣有，一寡 [極光 ê 變化][auroral changes] 敢若是 kah 土衛引起 ê 土星 [磁層][magnetosphere] ê 波動有關。
[這張][Pictured here] 是 2007 年翕 ê，是 [紅外線][infrared] ê 土星三色假色影像。
藍色是土星環反射太陽光，紅色是行星發出 [較低能量][comparatively low energy] ê 光。
土星 [南極有一輾極光][southern aurora]，是青色 ê。
最近才 [發現][found] 講，土星 ê 極光會 [kā 土星大氣層加溫][heat Saturn's upper atmosphere]。
了解土星 ê 極光，嘛是一款予咱閣較了解 [地球極光][Earth's auroras] ê 方式。

## [POJ] Tī Thó͘-chhiⁿ thiàu-bú ê ke̍k-kng
Sī siáⁿ-mih khu-tōng Thó͘-chhiⁿ ê ke̍k-kng?
Ūi-tio̍h beh chhōe-tio̍h chit-ê tap-àn, kho-ha̍k-ka kā kúi-ā-pah tiuⁿ Cassini thài-khong-chûn ūi-tio̍h pa̍t-ê bo̍k-te̍k hip--ê Thó͘-chhiⁿ âng-gōa-sòaⁿ iáⁿ-siōng pâi-pâi leh.
Khòaⁿ sī-m̄-sī ē-tàng ùi lāi-té chhōe-tio̍h chiok-gia̍h ê ke̍k-kng iáⁿ-siōng lâi khòaⁿ in ê koan-liân-sèng kah chè-chō tōng-ōe.
Nā-sī ē-tàng chè-chō tōng-ōe, to̍h ē-tàng tiān-sī Thó͘-chhiⁿ ke̍k-kng ê piàn-hòa m̄-sī kan-na in-ūi Thài-iông ê kak-tō͘ bô-kâng niā-niā, mā kah kiâⁿ-chhiⁿ tńg-se̍h ū koan-hē.
Koh-ū, chi̍t-kóa ke̍k-kng ê piàn-hòa ká-ná sī kah Thó͘-ūi ín-khí ê Thó͘-chhiⁿ chû-chân ê pho-tōng ū-koan.
Chit-tiuⁿ sī jī-khòng-khòng-chhit nî hip--ê, sī âng-gōa-sòaⁿ ê Thó͘-chhiⁿ saⁿ-sek ká-sek iáⁿ-siōng.
Nâ-sek sī Thó͘-chhiⁿ-khoân hoán-siā thài-iông-kng, âng-sek sī kiâⁿ-chhiⁿ hoat-chhut khah kē lêng-liōng ê kng.
Thó͘-chhiⁿ lâm-kek ū chi̍t-liàn ke̍k-kng, sī chheⁿ-sek ê.
Chòe-kīn chiah hoat-hiān kóng, Thó͘-chhiⁿ ê ke̍k-kng ē kā Thó͘-chhiⁿ tōa-khì-chân ka-ūn.
Liáu-kái Thó͘-chhiⁿ ê ke̍k-kng, mā sī chi̍t-khoán hō͘ lán koh-khah liáu-kái Tē-kiû ke̍k-kng ê hong-sek.

## [KIP]  Tī Thóo-tshinn thiàu-bú ê ki̍k-kng
Sī siánn-mih khu-tōng Thóo-tshinn ê ki̍k-kng?
Uī-tio̍h beh tshuē-tio̍h tsit-ê tap-àn, kho-ha̍k-ka kā kuí-ā-pah tiunn Cassini thài-khong-tsûn uī-tio̍h pa̍t-ê bo̍k-ti̍k hip--ê Thóo-tshinn âng-guā-suànn iánn-siōng pâi-pâi leh.
Khuànn sī-m̄-sī ē-tàng uì lāi-té tshuē-tio̍h tsiok-gia̍h ê ki̍k-kng iánn-siōng lâi khuànn in ê kuan-liân-sìng kah tsè-tsō tōng-uē.
Nā-sī ē-tàng tsè-tsō tōng-uē, to̍h ē-tàng tiān-sī Thóo-tshinn ki̍k-kng ê piàn-huà m̄-sī kan-na in-uī Thài-iông ê kak-tōo bô-kâng niā-niā, mā kah kiânn-tshinn tńg-se̍h ū kuan-hē.
Koh-ū, tsi̍t-kuá ki̍k-kng ê piàn-huà ká-ná sī kah Thóo-uī ín-khí ê Thóo-tshinn tsû-tsân ê pho-tōng ū-kuan.
Tsit-tiunn sī jī-khòng-khòng-tshit nî hip--ê, sī âng-guā-suànn ê Thóo-tshinn sann-sik ká-sik iánn-siōng.
Nâ-sik sī Thóo-tshinn-khuân huán-siā thài-iông-kng, âng-sik sī kiânn-tshinn huat-tshut khah kē lîng-liōng ê kng.
Thóo-tshinn lâm-kik ū tsi̍t-liàn ki̍k-kng, sī tshenn-sik ê.
Tsuè-kīn tsiah huat-hiān kóng, Thóo-tshinn ê ki̍k-kng ē kā Thóo-tshinn tuā-khì-tsân ka-ūn.
Liáu-kái Thóo-tshinn ê ki̍k-kng, mā sī tsi̍t-khuán hōo lán koh-khah liáu-kái Tē-kiû ki̍k-kng ê hong-sik.

## [English] The Dancing Auroras of Saturn
What drives auroras on Saturn?
To help find out, scientists have sorted through hundreds of infrared images of [Saturn][Saturn] taken by the [Cassini spacecraft][Cassini spacecraft] for other purposes, trying to find enough aurora images to correlate changes and make [movies][movies].
Once made, some movies clearly show that [Saturnian auroras][Saturnian auroras] can change not only with the angle of the Sun, but also as the planet rotates.
Furthermore, some [auroral changes][auroral changes] appear related to waves in Saturn's [magnetosphere][magnetosphere] likely caused by Saturn's moons.
[Pictured here][Pictured here], a false-colored image taken in 2007 shows Saturn in three bands of [infrared][infrared] light.
The [rings reflect][rings reflect] relatively blue sunlight, while the planet itself glows in [comparatively low energy][comparatively low energy] red.
A band of [southern aurora][southern aurora] in visible in green.
In has recently been [found][found] that auroras [heat Saturn's upper atmosphere][heat Saturn's upper atmosphere].
Understanding Saturn's auroras is a path toward a better understanding of [Earth's auroras][Earth's auroras].

## 詞彙學習（台語漢字/POJ/KIP/華語漢字/English）

- 【土星】Thó͘-chhiⁿ/Thóo-tshinn/土星/Saturn
- 【極光】ke̍k-kng/ki̍k-kng/極光/auroras
- 【磁層】chû-chân/tsû-tsân/磁層/magnetosphere
- 【土星環】Thó͘-chhiⁿ-khoân/Thóo-tshinn-khuân/土星環/ring
- 【土衛】Thó͘-ūi/Thóo-uī/土衛/Saturn's moon


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[Saturn]:https://solarsystem.nasa.gov/planets/saturn/overview/
[Cassini spacecraft]:https://www.esa.int/Science_Exploration/Space_Science/Cassini-Huygens/Cassini_spacecraft
[movies]:http://www.youtube.com/watch?v=fzwiTspxtrg
[Saturnian auroras]:https://apod.nasa.gov/apod/ap081119.html
[auroral changes]:https://www.youtube.com/watch?v=7AmyfuJDMlY
[magnetosphere]:https://en.wikipedia.org/wiki/Magnetosphere
[Pictured here]:https://photojournal.jpl.nasa.gov/catalog/PIA13402
[infrared]:https://science.nasa.gov/ems/07_infraredwaves
[rings reflect]:https://apod.nasa.gov/apod/ap160313.html
[comparatively low energy]:https://pbs.twimg.com/media/BUCOEePIcAAht9h.jpg
[southern aurora]:https://apod.nasa.gov/apod/ap050222.html
[found]:https://ui.adsabs.harvard.edu/abs/2020NatAs...4..872B/abstract
[heat Saturn's upper atmosphere]:https://www.quantamagazine.org/cassini-data-solves-jupiter-and-saturns-energy-mystery-20210622/
[Earth's auroras]:https://apod.nasa.gov/apod/ap100701.html

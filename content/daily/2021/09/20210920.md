---
title: Lynds 暗星雲 1251
date: 2021-09-20
publishdate: 2021-09-20T12:00:00+0800
tags: [Lynds, 暗星雲, LDN 1251, 分子雲, 暗星雲複合體, 銀河, 仙王座, 閃焰, HH 天體, 噴流, 衝擊波]
hero: https://apod.nasa.gov/apod/fap/image/2109/LDN1251Gualco1024.jpg
summary: 恆星 tī Lynds 暗星雲 (LDN) 1251 內底產生。伊是暗星雲複合體 ê 一部份，tī 仙王座閃焰區 ê 方向揣會著。
categories: [podcast]
vocals: [阿錕]
---

{{% apod %}}

- 原始文章：[Lynds Dark Nebula 1251](https://apod.nasa.gov/apod/ap210920.html)
- 影像提供 kah [版權][copyright]：[Cristiano Gualco](https://www.astrobin.com/users/CristianoGualco/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckv9qeojr75kr098150d272yp" >}}

## [漢羅] Lynds 暗星雲 1251
恆星 tī Lynds 暗星雲 ([LDN][LDN]) 1251 內底產生。
這个厚塗粉 ê 分子雲浮 tī 銀河盤面頂，離咱差不多有 1000 光年遠。
伊是暗星雲複合體 ê 一部份，tī [仙王座閃焰][Cepheus flare] 區 ê 方向揣會著。
Tùi 這个足暗 ê 星際雲做 ê 天文探索內底，ùi [規个光譜][Across the spectrum] 看起來，有能量足強 ê 衝擊波 kah 噴流是 kah 新形成 ê 恆星有關。
內底嘛有 藏 tī 影像內底發紅光 ê 發散 [HH][Herbig-Haro] 天體。
遠方 ê 背景星系嘛藏 tī 影像內底，差不多是 tī 厚塗粉彼區 ê 後壁。
[這个迷人 ê 景色][This alluring view] tī 天頂差不多是 2 粒月娘 ê 闊度。
若是欲 ùi 估計 ê LDN 1251 距離來推算，嘛會使講伊有 17 光年闊。

## [POJ] Lynds Àm-seng-hûn it-jī-ngó͘-it
Hêng-chhiⁿ tī Lynds Àm-seng-hûn (LDN) it-jī-ngó͘-it lāi-té sán-seng.
Chit-ê kāu-thô͘-hún ê hun-chú-hûn phû tī Gîn-hô-pôaⁿ bīn-téng, lî lán chha-put-to ū chi̍t-chheng kng-nî hn̄g.
I sī àm-seng-hûn ho̍k-ha̍p-thé ê chi̍t-pō͘-hūn, tī Sian-ông-chō siám-iām-khu ê hong-hiòng chhōe-ē-tio̍h.
Tùi chit-ê chiok-àm ê seng-chè-hûn chò ê thian-bûn thàm-soh lāi-té, ùi kui-ê kng-phó͘ khòaⁿ--khí-lâi, ū lêng-liōng chiok-kiông ê chhiong-kek-phō kah phùn-liû, sī kah sin hêng-sêng ê hêng-chhiⁿ ū-koan.
Lāi-té mā ū chhàng tī iáⁿ-siōng lāi-té hoat âng-kng ê hoat-sòaⁿ HH thian-thé.
Oán-hong ê pōe-kéng seng-hē mā chhàng tī iáⁿ-siōng lāi-té, chha-put-to sī tī kāu thô͘-hún hit-khu ê āu-piah.
Chit-ê bê-lâng ê kéng-sek tī thiⁿ-téng chha-put-to sī nn̄g-lia̍p goe̍h-niû ê khoah-tō͘.
Nā-sī beh ùi kó͘-kè ê LDN it-jī-ngó͘-it kū-lî lâi thui-sǹg, mā ē-sái kóng i ū cha̍p-chhit kng-nî khoah.

## [KIP] Lynds Àm-sing-hûn it-jī-ngóo-it
Hîng-tshinn tī Lynds Àm-sing-hûn (LDN) it-jī-ngóo-it lāi-té sán-sing.
Tsit-ê kāu-thôo-hún ê hun-tsú-hûn phû tī Gîn-hô-puânn bīn-tíng, lî lán tsha-put-to ū tsi̍t-tshing kng-nî hn̄g.
I sī àm-sing-hûn ho̍k-ha̍p-thé ê tsi̍t-pōo-hūn, tī Sian-ông-tsō siám-iām-khu ê hong-hiòng tshuē-ē-tio̍h.
Tuì tsit-ê tsiok-àm ê sing-tsè-hûn tsò ê thian-bûn thàm-soh lāi-té, uì kui-ê kng-phóo khuànn-khí-lâi, ū lîng-liōng tsiok-kiông ê tshiong-kik-phō kah phùn-liû, sī kah sin hîng-sîng ê hîng-tshinn ū-kuan.
Lāi-té mā ū tshàng tī iánn-siōng lāi-té huat âng-kng ê huat-suànn HH thian-thé.
Uán-hong ê puē-kíng sing-hē mā tshàng tī iánn-siōng lāi-té, tsha-put-to sī tī kāu thôo-hún hit-khu ê āu-piah.
Tsit-ê bê-lâng ê kíng-sik tī thinn-tíng tsha-put-to sī nn̄g-lia̍p gue̍h-niû ê khuah-tōo.
Nā-sī beh uì kóo-kè ê LDN it-jī-ngóo-it kū-lî lâi thui-sǹg, mā ē-sái kóng i ū tsa̍p-tshit kng-nî khuah.

## [English] Lynds Dark Nebula 1251
Stars are forming in Lynds Dark Nebula ([LDN][LDN]) 1251.
About 1,000 light-years away and drifting above the plane of our Milky Way galaxy, the dusty molecular cloud is part of a complex of dark nebulae mapped toward the [Cepheus flare][Cepheus flare] region.
[Across the spectrum][Across the spectrum], astronomical explorations of the obscuring interstellar clouds reveal energetic shocks and outflows associated with newborn stars, including the telltale reddish glow from scattered [Herbig-Haro][Herbig-Haro] objects hiding in the image.
Distant background galaxies also lurk on the scene, almost buried behind the dusty expanse.
[This alluring view][This alluring view] spans over two full moons on the sky, or 17 light-years at the estimated distance of LDN 1251.

## 詞彙學習（台語漢字/POJ/KIP/華語漢字/English）
- 【暗星雲】àm-seng-hûn/àm-sing-hûn/暗星雲/dark nebula
- 【分子雲】hun-chú-hûn/hun-tsú-hûn/分子雲/molecular cloud
- 【仙王座】Sian-ông-chō/Sian-ông-tsō/仙王座/Cepheus
- 【閃焰區】siám-iām-khu/siám-iām-khu/閃焰區/flare region
- 【HH 天體】HH thian-thé/HH thian-thé/HH 天體/Herbig-Haro object
- 【光譜】kng-phó͘/kng-phóo/光譜/spectrum
- 【衝擊波】chhiong-kek-phō/tshiong-kik-phō/衝擊波/shock
- 【噴流】phùn-liû/phùn-liû/噴流/jet

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[LDN]:http://adsabs.harvard.edu/abs/1962ApJS....7....1L
[Cepheus flare]:https://arxiv.org/abs/0809.4761
[Across the spectrum]:https://arxiv.org/abs/1503.02934
[Herbig-Haro]:https://www.nasa.gov/image-feature/awakening-newborn-stars
[This alluring view]:https://www.astrobin.com/5ku4t7/

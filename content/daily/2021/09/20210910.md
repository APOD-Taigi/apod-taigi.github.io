---
title: Rosetta 任務 ê 彗星
date: 2021-09-10
publishdate: 2021-09-10T12:00:00+0800
tags: [Rosetta, Rosetta 太空船, 彗星, 67P, Rosetta 任務]
hero: https://apod.nasa.gov/apod/fap/image/2109/67P_210907_1024.jpg
summary: 這張望遠鏡影像內底 足暗 ê 彗星 67P，ùi 9 月 7 號開始掃過金牛座 ê 背景星 kah 閣較暗 ê 遠方星系。

categories: [podcast]
vocals: [阿錕]
---

{{% apod %}}

- 原始文章：[Rosetta's Comet in View](https://apod.nasa.gov/apod/ap210910.html)
- 影像提供 kah [版權][copyright]：Rolando Ligustri ([CARA Project](http://cara.uai.it/), [CAST](http://www.castfvg.it/))
- 台文翻譯：[An-Li Tsai][An-Li Tsai] ([NCU][NCU])

{{< podcast "ckucutsye0m7i0870emb117z1" >}}

## [漢羅] Rosetta 任務 ê 彗星
這張望遠鏡影像內底 [足暗 ê 彗星 67P][Faint comet Churyumov-Gerasimenko (67P)]，ùi 9 月 7 號開始掃過金牛座 ê 背景星 kah 閣較暗 ê 遠方星系。
[差不多 tī 5 年前][About 5 years ago]，這粒 4 公里闊 ê 雙丸彗核，變做是 [ùi 地球送過去 ê 機器人太空船][robots from planet Earth] 上尾 ê 安息地。
這是歷史有名 ê Rosetta 彗星任務收煞了後 ê 收尾任務。
Tī Rosetta 太空船踅木星 ê 任務收煞，離開木星軌道了後，67P 彗星 這馬轉來到 週期 6.4 年 ê 軌道。
伊後一擺 ê [近日點][perihelion]（to̍h 是離太陽上近彼位），是 tī 11 月 2 號。
11 月 12 是彗星 ê 近地點（to̍h 是離地球上近彼位），kah 地球 ê 距離差不多是 0.42 天文單位。
雖然講 11 月底到 12 月應該是彗星上光 ê 時陣，毋閣到時猶是愛用 [望遠鏡][Telescopes] 才看有。
9 月 7 號 [Rosetta 任務 ê 目標彗星][Rosetta's comet]，會 [離咱美麗 ê 地球][from our fair planet] 0.65 天文單位，差不多是 5.4 光分遠。

## [POJ] Rosetta Jīm-bū ê Hūi-chhiⁿ
Chit-tiuⁿ bōng-oán-kiàⁿ iáⁿ-siōng lāi-té chiok-àm ê hūi-chhiⁿ la̍k-cha̍p-chhit-P, ùi káu goe̍h chhit hō khai-sí sàu-kòe Kim-gû-chō ê pōe-kéng-chhiⁿ kah koh-khah-àm ê oán-hong seng-hē.
Chha-put-to tī gō͘ nî-chêng, chit-lia̍p sì kong-lí khoah ê siang-oân hūi-he̍k, piàn-chò sī ùi Tē-kiû sàng kòe-khì ê ke-khì-lâng thài-khong-chûn siōng-bóe ê an-si̍t-tē.
Che sī le̍k-sú ū-miâ ê Rosetta hūi-chhiⁿ jīm-bū siu-soah liáu-āu ê siu-bóe jīm-bū.
Tī Rosetta thài-khong-chûn se̍h Bo̍k-chhiⁿ ê jīm-bū siu-soah, lī-khui Bo̍k-chhiⁿ-kúi-tō liáu-āu, la̍k-cha̍p-chhit-P hūi-chhiⁿ chit-má tńg-lâi-káu chiu-kî la̍k-tiám-sì nî ê kúi-tō.
I āu-chi̍t-pái ê kīn-ji̍t-tiám (to̍h sī lî thài-iông siōng-kīn hit-ūi) sī tī cha̍p-it goe̍h 2 hō.
Cha̍p-it goe̍h cha̍p-jī sī hūi-chhiⁿ ê kīn-tē-tiám (to̍h sī lî Tē-kiû siōng-kīn hit-ūi), kah Tē-kiû ê kū-lî chha-put-to sī lêng-tiám-sù-jī thian-bûn-tan-ūi.
Sui-jiân-kóng cha̍p-it goe̍h-té káu cha̍p-jī goe̍h eng-kai sī hūi-chhiⁿ siōng-kng ê sî-chūn, m̄-koh kàu-sî iáu-sī ài iōng bōng-oán-kiàⁿ chiah khòaⁿ-ū.
Káu goe̍h chhit hō Rosetta jīm-bū ê bo̍k-piau-hūi-chhiⁿ, ē lî lán bí-lē ê Tē-kiû lêng-tiám-lio̍k-ngó͘ thian-bûn-tan-ūi, chha-put-to sī gō͘-tiám-sì kng-hun hn̄g.

## [KIP] Rosetta Jīm-bū ê Huī-tshinn
Tsit-tiunn bōng-uán-kiànn iánn-siōng lāi-té tsiok-àm ê huī-tshinn la̍k-tsa̍p-tshit-P, uì káu gue̍h tshit hō khai-sí sàu-kuè Kim-gû-tsō ê puē-kíng-tshinn kah koh-khah-àm ê uán-hong sing-hē.
Tsha-put-to tī gōo nî-tsîng, tsit-lia̍p sì kong-lí khuah ê siang-uân huī-hi̍k, piàn-tsò sī uì Tē-kiû sàng kuè-khì ê ke-khì-lâng thài-khong-tsûn siōng-bué ê an-si̍t-tē.
Tse sī li̍k-sú ū-miâ ê Rosetta huī-tshinn jīm-bū siu-suah liáu-āu ê siu-bué jīm-bū.
Tī Rosetta thài-khong-tsûn se̍h Bo̍k-tshinn ê jīm-bū siu-suah, lī-khui Bo̍k-tshinn-kuí-tō liáu-āu, la̍k-tsa̍p-tshit-P huī-tshinn tsit-má tńg-lâi-káu tsiu-kî la̍k-tiám-sì nî ê kuí-tō.
I āu-tsi̍t-pái ê kīn-ji̍t-tiám (to̍h sī lî thài-iông siōng-kīn hit-uī) sī tī tsa̍p-it gue̍h 2 hō.
Tsa̍p-it gue̍h tsa̍p-jī sī huī-tshinn ê kīn-tē-tiám (to̍h sī lî Tē-kiû siōng-kīn hit-uī), kah Tē-kiû ê kū-lî tsha-put-to sī lîng-tiám-sù-jī thian-bûn-tan-uī.
Sui-jiân-kóng tsa̍p-it gue̍h-té káu tsa̍p-jī gue̍h ing-kai sī huī-tshinn siōng-kng ê sî-tsūn, m̄-koh kàu-sî iáu-sī ài iōng bōng-uán-kiànn tsiah khuànn-ū.
Káu gue̍h tshit hō Rosetta jīm-bū ê bo̍k-piau-huī-tshinn, ē lî lán bí-lē ê Tē-kiû lîng-tiám-lio̍k-ngóo thian-bûn-tan-uī, tsha-put-to sī gōo-tiám-sì kng-hun hn̄g.

## [English] Rosetta's Comet in View
[Faint comet Churyumov-Gerasimenko (67P)][Faint comet Churyumov-Gerasimenko (67P)] sweeps past background stars in the constellation Taurus and even fainter distant galaxies in this telescopic frame from September 7.
[About 5 years ago][About 5 years ago], this comet's 4 kilometer spanning, double-lobed nucleus became the final resting place of [robots from planet Earth][robots from planet Earth], following the completion of the historic Rosetta mission to the comet.
After wandering out beyond the orbit of Jupiter, Churyumov-Gerasimenko is now returning along its 6.4 year periodic orbit toward its next [perihelion][perihelion] or closest approach to the Sun, on November 2.
On November 12, the com- 【】///et's perigee, its closest approach to Earth, will bring it within about 0.42 astronomical units.
[Telescopes][Telescopes] should still be required to view it even at its brightest, predicted to be in late November and December.
On September 7 [Rosetta's comet][Rosetta's comet] was about 0.65 astronomical units away or about 5.4 light-minutes [from our fair planet][from our fair planet].

## 詞彙學習（台語漢字/POJ/KIP/華語漢字/English）
- 【金牛座】Kim-gû-chō/Kim-gû-tsō/金牛座/Taurus
- 【雙丸彗核】siang-oân hūi-he̍k/siang-uân huī-hi̍k/雙瓣彗核/double-lobed nucleus
- 【近日點】kīn-ji̍t-tiám/kīn-ji̍t-tiám/近日點/perihelion
- 【近地點】kīn-tē-tiám/kīn-tē-tiám/近地點/perigee
- 【天文單位】thian-bûn-tan-ūi/thian-bûn-tan-uī/天文單位/astronomical unit (AU)
- 【光分】kng-hun/kng-hun/光分/light-minute


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Faint comet Churyumov-Gerasimenko (67P)]:https://en.wikipedia.org/wiki/67P/Churyumov%E2%80%93Gerasimenko
[About 5 years ago]:https://apod.nasa.gov/apod/ap161001.html
[robots from planet Earth]:https://solarsystem.nasa.gov/missions/rosetta-philae/in-depth/
[perihelion]:https://apod.nasa.gov/apod/ap150815.html
[Telescopes]:https://skyandtelescope.org/astronomy-news/comet-watch-2021/
[Rosetta's comet]:https://www.planetary.org/articles/rosettas-ancient-comet
[from our fair planet]:https://solarsystem.nasa.gov/resources/1060/beyond-earth-a-chronicle-of-deep-space-exploration/

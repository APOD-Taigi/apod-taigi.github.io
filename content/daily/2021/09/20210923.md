---
title: 豐收之月 ê 軌跡
date: 2021-09-23
publishdate: 2021-09-23T12:00:00+0800
tags: [秋分, 春分, 冬節, 夏節, 十五暝, 月圓]
hero: https://apod.nasa.gov/apod/fap/image/2109/Cohea_APOD_HarvestMoon1067.jpg
summary: 這粒豐收之月 ùi 天色拄暗彼陣 peh--起來，一直peh 到 Newport 橋面頂，煞拖一條寬闊 koh 溫暖色調 ê 光巡。
---

{{% apod %}}

- 原始文章：[Harvest Moon Trail](https://apod.nasa.gov/apod/ap210923.html)
- 影像提供 kah [版權][copyright]：[Mike Cohea](https://twitter.com/MikeCohea)
- 台文翻譯：[An-Li Tsai][An-Li Tsai] ([NCU][NCU])

## [漢羅] 豐收之月 ê 軌跡
因為過節、講古、kah 唱歌出名 ê [十五暝叫做豐收之月][full moon is the Harvest Moon]。
Tùi 北半球 ê 居民來講，彼是秋分 ê 傳統名。
Ùi 地球 Rhode 島 ê [Saunderstown kā 看][Seen from Saunderstown]，這粒豐收之月 ùi 天色拄暗彼陣 peh--起來，一直peh 到 Newport 橋面頂，煞拖一條寬闊 koh 溫暖色調 ê 光巡。
這是一張 22 分鐘 ê 孤張感光，是 tī 9 月 20 用較厚 ê 濾鏡 kah 數位 kha-mé-lah 翕 ê。
Tī 秋分了後 2 工，北半球 to̍h 會變做秋天矣。
實際上，[ùi 夏節到秋分][between solstice and equinox] 這个季節內底，豐收之月是 [第四个月圓時][fourth full moon of the season t]。
拄仔好是天文內底 leh 講 ê 北半球熱天結束 ê 時間。

## [POJ] Hong-siu-chi-goe̍h ê kúi-jiah
In-ūi kòe-cheh, kóng-kó͘, kah chhiùⁿ-koa chhut-miâ ê cha̍p-gō͘-mê kiò-chò Hong-siu-chi-goe̍h.
Tùi pak-pòaⁿ-kiû ê ki-bîn lâi-kóng, he sī chhiu-hun ê thoân-thóng-miâ.
Ùi Tē-kiû Rhode tó ê Saunderstown kā khòaⁿ, chi̍t-lia̍p Hong-siu-chi-goe̍h ùi thiⁿ-sek tú-àm hit-chūn peh--khí-lâi, it-ti̍t peh-kàu Newport kiô bīn-téng, soah thoa chi̍t-tiâu khoan-khoah koh un-loán-sek-tiāu ê kng-sûn.
Che sī chi̍t-tiuⁿ jī-cha̍p-jī hun-cheng ê ko͘-tiuⁿ kám-kng, sī tī kàu goe̍h jī-cha̍p iōng khah-kāu ê lū-kiàⁿ kah só͘-ūi kha-mé-lah hip ê.
Tī chhiu-hun liáu-āu nn̄g-kang, pak-pòaⁿ-kiû to̍h ē piàn-chò chhiu-thiⁿ ah.
Si̍t-chè-siōng, ùi hā-cheh kàu chhiu-hun chit-ê kùi-cheh lāi-té, Hong-siu-chi-goe̍h sī tē-sì-ê goe̍h-îⁿ-sî.
Tú-á-hó sī thian-bûn lāi-té leh kóng ê pak-pòaⁿ-kiû joa̍h-thiⁿ kiat-sok ê sî-kan.

## [KIP] Hong-siu-tsi-gue̍h ê kuí-jiah
In-uī kuè-tseh, kóng-kóo, kah tshiùnn-kua tshut-miâ ê tsa̍p-gōo-mê kiò-tsò Hong-siu-tsi-gue̍h.
Tuì pak-puànn-kiû ê ki-bîn lâi-kóng, he sī tshiu-hun ê thuân-thóng-miâ.
Uì Tē-kiû Rhode tó ê Saunderstown kā khuànn, tsi̍t-lia̍p Hong-siu-tsi-gue̍h uì thinn-sik tú-àm hit-tsūn peh--khí-lâi, it-ti̍t peh-kàu Newport kiô bīn-tíng, suah thua tsi̍t-tiâu khuan-khuah koh un-luán-sik-tiāu ê kng-sûn.
Tse sī tsi̍t-tiunn jī-tsa̍p-jī hun-tsing ê koo-tiunn kám-kng, sī tī kàu gue̍h jī-tsa̍p iōng khah-kāu ê lū-kiànn kah sóo-uī kha-mé-lah hip ê.
Tī tshiu-hun liáu-āu nn̄g-kang, pak-puànn-kiû to̍h ē piàn-tsò tshiu-thinn ah.
Si̍t-tsè-siōng, uì hā-tseh kàu tshiu-hun tsit-ê kuì-tseh lāi-té, Hong-siu-tsi-gue̍h sī tē-sì-ê gue̍h-înn-sî.
Tú-á-hó sī thian-bûn lāi-té leh kóng ê pak-puànn-kiû jua̍h-thinn kiat-sok ê sî-kan.

## [English] Harvest Moon Trail
Famed in festival, story, and song the best known [full moon is the Harvest Moon][full moon is the Harvest Moon].
For northern hemisphere dwellers that's a traditional name of the full moon nearest the September equinox.
[Seen from Saunderstown][Seen from Saunderstown], Rhode Island, planet Earth, this Harvest Moon left a broad streak of warm hues as it rose through a twilight sky over the Newport Bridge.
On September 20 its trail was captured in a single 22 minute exposure using a dense filter and a digital camera.
Only two days later the September equinox marked a change of season and the beginning of autumn in the north.
In fact, recognizing a season as the time [between solstice and equinox][between solstice and equinox], this Harvest Moon was the [fourth full moon of the season][fourth full moon of the season e], coming just before the astronomical end of northern summer.


## 詞彙學習（台語漢字/POJ/KIP/華語漢字/English）
- 【秋分】chhiu-hun/tshiu-hun/秋分/the September equinox
- 【春分】chhun-hun/tshun-hun/春分/the March equinox
- 【冬節】tang-cheh/tang-tseh/冬至/winter solstice
- 【夏節】hā-cheh/hā-tseh/夏至/summer solstice
- 【濾鏡】lū-kiàⁿ/lū-kiànn/濾鏡/filter
- 【季節】kùi-cheh/kuì-tseh/季節/season


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply
[full moon is the Harvest Moon]:https://earthsky.org/astronomy-essentials/harvest-moon-2/
[Seen from Saunderstown]:https://twitter.com/MikeCohea/status/1440104436194582529/photo/1
[between solstice and equinox]:https://blogs.nasa.gov/Watch_the_Skies/2021/09/
[fourth full moon of the season e]:https://apod.nasa.gov/apod/ap210826.html
[fourth full moon of the season t]:https://apod.tw/daily/20210826/

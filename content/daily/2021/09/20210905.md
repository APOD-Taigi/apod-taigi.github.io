---
title: 地球 kah 月球
date: 2021-09-05
publishdate: 2021-09-05T12:00:00+0800
tags: [地球, 月球, 加利略太空船]
hero: https://www.youtube.com/watch?v=tvB0mdkrG3Q
summary: 這个上壯觀 ê 景色是差不多 tī 30 年前，彼陣欲去木星 ê 加利略太空船拄飛過咱 ê 行星系統。
categories: [podcast]
vocals: [阿錕]
---

{{% apod %}}

- 原始文章：[Earth and Moon](https://apod.nasa.gov/apod/ap210905.html)
- 影像來源：[NASA](https://www.nasa.gov/), [JPL](https://www.jpl.nasa.gov/), [Galileo Project](https://solarsystem.nasa.gov/missions/galileo/overview/); 影像處理 kah 版權：[Gordan Ugarkovic](https://www.planetary.org/profiles/gordan-ugarkovic)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckttquayd45u10b25fvvc11jc" >}}

## [漢羅] 地球 kah 月球
地球 kah 月球真罕得出現 tī 仝一張相片內底。
這个上壯觀 ê 景色是差不多 tī 30 年前，彼陣欲去木星 ê [加利略太空船][Galileo spacecraft] 拄飛過咱 ê 行星系統。
這是 [加利略機器人][robotic Galileo] 太空船 ùi 15 倍 [地球到月球][Earth-Moon] 距離遠 ê 所在，看 [咱 ê 月球][our only natural satellite] 趨過咱 ê 地球。
[這支影片][featured video] 是 kā 52 張 [加強色彩 ê 歷史影像][color-enhanced images] 疊做一張 ê。
雖罔然講咱 ê 月球 tī [地球][Earth] 邊仔 [看起來足細粒 ê][appear small]，毋閣太陽系內底無其他行星 [有][in] [相對][comparable] [遮爾][so] [大粒][size]  ê [衛星][satellite] [。][.]
[太陽][Sun] tī 正爿足遠 ê 所在，kā 地球 kah 月球 ê 半爿照予光，嘛看會著會自轉 ê 地球面頂有 [白色 ê 雲][white clouds]、[藍色 ê 海洋][blue oceans]、kah 咖啡色 ê 大陸。

## [POJ] Tē-kiû kah Goe̍h-kiû
Tē-kiû kah Goe̍h-kiû chin hán-tit chhut-hiān tī kâng chi̍t-tiuⁿ siòng-phìⁿ lāi-té.
Chit-ê siōng chòng-koan ê kéng-sek chha-put-to tī saⁿ-cha̍p nî-chêng, hit-chūn beh khì Bo̍k-chhiⁿ ê Ka-lī-lio̍h thài-khong-chûn tú poe-kòe lán ê kiâⁿ-chhiⁿ-hē-thóng.
Che sī Ka-lī-lio̍h ke-khì-lâng thài-khong-chûn ùi cha̍p-gō͘ pōe Tē-kiû kàu Goe̍h-kiû kū-lî hn̄g ê só͘-chāi, khòaⁿ lán ê Goe̍h-kiû chhu-kòe lán ê Tē-kiû.
Chit-ki iáⁿ-phìⁿ sī kā gō͘-cha̍p-jī tiuⁿ ka-kiông sek-chhái ê le̍k-sú iáⁿ-siōng tha̍h chò chit-tiuⁿ ê.
Sui-bóng-kóng lán ê Goe̍h-kiû tī Tē-kiû piⁿ-á khòaⁿ--khí-lâi chiok sè-lia̍p ê, m̄-koh thài-iông-hē lāi-té bô kî-tha kiâⁿ-chhiⁿ ū siong-tùi chiah-nī tōa-lia̍p ê ūi-chhiⁿ.
Thài-iông tī chiàⁿ-pêng chiok-hn̄g ê só͘-chāi, kā Tē-kiû kah Goe̍h-kiû ê pòaⁿ-pêng chiò-hō͘-kng, mā khòaⁿ-ē-tio̍h ē chū-choán ê Tē-kiû bīn-téng ū pe̍h-sek ê hûn, nâ-sek ê hái-iûⁿ, kah ka-pi-sek ê tāi-lio̍k.

## [KIP] Tē-kiû kah Gue̍h-kiû
Tē-kiû kah Gue̍h-kiû tsin hán-tit tshut-hiān tī kâng tsi̍t-tiunn siòng-phìnn lāi-té.
Tsit-ê siōng tsòng-kuan ê kíng-sik tsha-put-to tī sann-tsa̍p nî-tsîng, hit-tsūn beh khì Bo̍k-tshinn ê Ka-lī-lio̍h thài-khong-tsûn tú pue-kuè lán ê kiânn-tshinn-hē-thóng.
Tse sī Ka-lī-lio̍h ke-khì-lâng thài-khong-tsûn uì tsa̍p-gōo puē Tē-kiû kàu Gue̍h-kiû kū-lî hn̄g ê sóo-tsāi, khuànn lán ê Gue̍h-kiû tshu-kuè lán ê Tē-kiû.
Tsit-ki iánn-phìnn sī kā gōo-tsa̍p-jī tiunn ka-kiông sik-tshái ê li̍k-sú iánn-siōng tha̍h tsò tsit-tiunn ê.
Sui-bóng-kóng lán ê Gue̍h-kiû tī Tē-kiû pinn-á khuànn--khí-lâi tsiok sè-lia̍p ê, m̄-koh thài-iông-hē lāi-té bô kî-tha kiânn-tshinn ū siong-tuì tsiah-nī tuā-lia̍p ê uī-tshinn.
Thài-iông tī tsiànn-pîng tsiok-hn̄g ê sóo-tsāi, kā Tē-kiû kah Gue̍h-kiû ê puànn-pîng tsiò-hōo-kng, mā khuànn-ē-tio̍h ē tsū-tsuán ê Tē-kiû bīn-tíng ū pe̍h-sik ê hûn, nâ-sik ê hái-iûnn, kah ka-pi-sik ê tāi-lio̍k.

## [English] Earth and Moon
The Earth and Moon are rarely photographed together.
One of most spectacular times this occurred was about 30 years ago when the Jupiter-bound [Galileo spacecraft][Galileo spacecraft] zoomed past our home planetary system.
Then, [robotic Galileo][robotic Galileo] watched from about 15-times the [Earth-Moon][Earth-Moon] separation as [our only natural satellite][our only natural satellite] glided past our home world.
The [featured video][featured video] combines 52 historic [color-enhanced images][color-enhanced images].
Although our Moon may [appear small][appear small] next to the [Earth][Earth], no other planet in our Solar System has a [satellite][satellite] [so][so] [comparable][comparable] [in][in] [size][size] [.][.] The [Sun][Sun], far off to the right, illuminated about half of each sphere, and shows the spinning Earth's [white clouds][white clouds], [blue oceans][blue oceans], and tan continents.

## 詞彙學習（漢羅/POJ/KIP/華語/English）
- 【加利略太空船】Ka-lī-lio̍h thài-khong-chûn/Ka-lī-lio̍h thài-khong-tsûn/加利略太空船/Galileo spacecraft

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[Galileo spacecraft]:https://en.wikipedia.org/wiki/Galileo_(spacecraft)
[robotic Galileo]:https://solarsystem.nasa.gov/missions/galileo/timeline/#launch
[Earth-Moon]:https://www.theatlantic.com/photo/2017/04/portraits-of-the-earth-moon-system/524121/
[our only natural satellite]:https://solarsystem.nasa.gov/moons/earths-moon/overview/
[featured video]:https://www.flickr.com/photos/ugordan/4200521241/in/photostream/
[color-enhanced images]:https://nssdc.gsfc.nasa.gov/photo_gallery/caption/gal_earth_moon.txt
[appear small]:https://1funny.com/wp-content/uploads/2009/06/big-dog-small-kitten.jpg
[Earth]:https://solarsystem.nasa.gov/planets/earth/in-depth/
[satellite]:https://apod.nasa.gov/apod/ap150807.html
[so]:https://apod.nasa.gov/apod/ap141104.html
[comparable]:https://apod.nasa.gov/apod/ap100901.html
[in]:https://apod.nasa.gov/apod/ap030526.html
[size]:https://apod.nasa.gov/apod/ap011015.html
[.]:https://apod.nasa.gov/apod/ap980904.html
[Sun]:https://solarsystem.nasa.gov/solar-system/sun/by-the-numbers/
[white clouds]:https://apod.nasa.gov/apod/ap130331.html
[blue oceans]:https://www.scientificamerican.com/article/why-does-the-ocean-appear/

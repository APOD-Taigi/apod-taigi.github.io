---
title: M51：渦輪星系
date: 2021-09-02
publishdate: 2021-09-02T12:00:00+0800
tags: [M51, 渦輪星系, NGC 5194, NGC 5195, 捲螺仔手骨, 捲螺仔星雲, 交互星系, 塗粉帶, 獵犬座, M51, 潮汐屑仔, 北斗星, 星系伴]
hero: https://apod.nasa.gov/apod/fap/image/2109/M51-SL14-RGB-196-Final-cC_1024.png
summary: Kā 你 ê 望遠鏡 tùi 西南爿徙一屑屑仔，你 to̍h 會看著這對予人讚嘆 ê 交互星系，to̍h 是彼个有名 ê Charles Messier 星表第 51 號。
---

{{% apod %}}

- 原始文章：[M51: The Whirlpool Galaxy](https://apod.nasa.gov/apod/ap210902.html)
- 影像提供 kah [版權][copyright]：[Josep Drudis](http://www.astrodrudis.com/)
- 台文翻譯：[An-Li Tsai][An-Li Tsai] ([NCU][NCU])

## [漢羅] M51：渦輪星系
[揣著北斗星了後][Find the Big Dipper t]，繼續揣離 khat-á 較遠 ê 柄 彼爿，一直到拄著上光彼粒星為止。
了後，kā 你 ê 望遠鏡 tùi 西南爿徙一屑屑仔，[你 to̍h 會看著][you'll come upon] 這對予人讚嘆 ê 交互星系。
伊 [是第 51 个去予收][the 51st entry] tī 彼个有名 ê Charles Messier 星表內底 ê。
這可能是 [上早期 ê 捲螺仔星雲][original spiral nebula]。
這个有完整捲螺仔結構 ê 大型星系，嘛予人編做 NGC 5194。
伊 ê [捲螺仔手骨 kah 塗粉帶][spiral arms and dust lanes]， ùi 伊 ê 星系伴（頂懸）[NGC 5195][NGC 5195] 掃過。
這對離咱有 3100 光年遠，嘛正式 tī 較細 ê 星座 [獵犬座][Canes Venatici] ê 視角邊界內底。
雖然講 M51 看起來較暗 koh 霧霧，毋閣 [親像這款深空影像][deep images like this one] 會當展示顯目 ê 色光 kah 星系 ê [潮汐屑仔][tidal debris]。

## [POJ] M51: O-lûn seng-hē
Chhōe-tio̍h Pak-táu-chhiⁿ liáu-āu, kè-sio̍k chhōe lî khat-á khah-hn̄g ê pèⁿ hit-pêng, it-ti̍t kàu tú-tio̍h siōng-kng hit-lia̍p-chhiⁿ ûi-chí.
Liáu-āu, kā lí ê bōng-oán-kiàⁿ tùi sai-lâm-pêng sóa chi̍t-sut-sut-á, lí to̍h ē khòaⁿ-tio̍h chit-tùi hō͘-lâng chàn-thàn ê kāu-hō͘-seng-hē.
I sī tē gō͘-cha̍p-it ê khì hō͘ siu tī hit-ê ū-miâ ê Charles Messier seng-piáu lāi-té ê.
Che khó-lêng sī siōng chá-kî ê kńg-lê-á seng-hûn.
Chit-ê ū oân-chéng kńg-lê-á kiat-kò͘ ê tōa-hêng seng-hē, mā hō͘ lâng pian-chò NGC ngó͘-it-kiú-sù.
I ê kńg-lê-á chhiú-kut kah thô͘-hún-tòa, ùi i ê seng-hē-phōaⁿ (téng-koân) NGC ngó͘-it-kiú-ngó͘ sàu-kòe.
Chit-tùi lî lán ū saⁿ-chheng-chi̍t-pah kng-nî hn̄g, mā chèng-sek tī khah-sè ê seng-chō La̍h-khián-chō ê sī-kak-pian-kài lāi-té.
Sui-jiân-kóng M-gō͘-cha̍p-it khòaⁿ-khí-lâi khah-àm koh bū-bū, m̄-koh chhin-chhiūⁿ chit-khoán chhim-khong iáⁿ-siōng ē-tàng tiān-sī hiáⁿ-ba̍k se̍k-kng kah seng-hē ê tiâu-se̍k-sap-á.

## [KIP] M̂1: O-lûn sing-hē
Tshuē-tio̍h Pak-táu-tshinn liáu-āu, kè-sio̍k tshuē lî khat-á khah-hn̄g ê pènn hit-pîng, it-ti̍t kàu tú-tio̍h siōng-kng hit-lia̍p-tshinn uî-tsí.
Liáu-āu, kā lí ê bōng-uán-kiànn tuì sai-lâm-pîng suá tsi̍t-sut-sut-á, lí to̍h ē khuànn-tio̍h tsit-tuì hōo-lâng tsàn-thàn ê kāu-hōo-sing-hē.
I sī tē gōo-tsa̍p-it ê khì hōo siu tī hit-ê ū-miâ ê Charles Messier sing-piáu lāi-té ê.
Tse khó-lîng sī siōng tsá-kî ê kńg-lê-á sing-hûn.
Tsit-ê ū uân-tsíng kńg-lê-á kiat-kòo ê tuā-hîng sing-hē, mā hōo lâng pian-tsò NGC ngóo-it-kiú-sù.
I ê kńg-lê-á tshiú-kut kah thôo-hún-tuà, uì i ê sing-hē-phuānn (tíng-kuân) NGC ngóo-it-kiú-ngóo sàu-kuè.
Tsit-tuì lî lán ū sann-tshing-tsi̍t-pah kng-nî hn̄g, mā tsìng-sik tī khah-sè ê sing-tsō La̍h-khián-tsō ê sī-kak-pian-kài lāi-té.
Sui-jiân-kóng M-gōo-tsa̍p-it khuànn-khí-lâi khah-àm koh bū-bū, m̄-koh tshin-tshiūnn tsit-khuán tshim-khong iánn-siōng ē-tàng tiān-sī hiánn-ba̍k si̍k-kng kah sing-hē ê tiâu-si̍k-sap-á.

## [English] M51: The Whirlpool Galaxy
[Find the Big Dipper][Find the Big Dipper e] and follow the handle away from the dipper's bowl until you get to the last bright star.
Then, just slide your telescope a little south and west and [you'll come upon][you'll come upon] this stunning pair of interacting galaxies, [the 51st entry][the 51st entry] in Charles Messier's famous catalog.
Perhaps the [original spiral nebula][original spiral nebula], the large galaxy with well defined spiral structure is also cataloged as NGC 5194.
Its [spiral arms and dust lanes][spiral arms and dust lanes] clearly sweep in front of its companion galaxy (top), [NGC 5195][NGC 5195].
The pair are about 31 million light-years distant and officially lie within the angular boundaries of the small constellation [Canes Venatici][Canes Venatici].
Though M51 looks faint and fuzzy to the eye, [deep images like this one][deep images like this one] reveal striking colors and galactic [tidal debris][tidal debris].

## 詞彙學習（台語漢字/POJ/KIP/華語漢字/English）
- 【渦輪星系】O-lûn seng-hē/O-lûn sing-hē/渦狀星系/Whirlpool Galaxy
- 【塗粉帶】thô͘-hún-tòa/thôo-hún-tuà/灰塵帶/dust lane
- 【捲螺仔星雲】kńg-lê-á seng-hûn/kńg-lê-á sing-hûn/螺旋星系/spiral nebula
- 【捲螺仔手骨】kńg-lê-á chhiú-kut/kńg-lê-á tshiú-kut/螺旋手臂/spiral arms
- 【星系伴】seng-hē-phōaⁿ/sing-hē-phuānn/伴星系/companion galaxy
- 【獵犬座】La̍h-khián-chō/La̍h-khián-tsō/獵犬座/the Canes Venatici
- 【北斗星】Pak-táu-chhiⁿ/Pak-táu-tshinn/北斗七星/the Big Dipper
- 【交互星系】kāu-hō͘-seng-hē/kāu-hōo-sing-hē/交互星系/interacting galaxies
- 【潮汐屑仔】tiâu-se̍k-sap-á/tiâu-si̍k-sap-á/潮汐碎片/tidal debris
- 【柄】pèⁿ/pènn/柄/handle
- 【顯目】hiáⁿ-ba̍k/hiánn-ba̍k/顯目/striking



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Find the Big Dipper e]:https://apod.nasa.gov/apod/ap210731.html
[Find the Big Dipper t]:https://apod.tw/daily/20210731/
[you'll come upon]:http://www.universetoday.com/35997/messier-51/
[the 51st entry]:http://messier.obspm.fr/m/m051.html
[original spiral nebula]:http://messier.seds.org/more/m051_rosse.html
[spiral arms and dust lanes]:https://www.nasa.gov/feature/goddard/2017/messier-51-the-whirlpool-galaxy
[NGC 5195]:https://apod.nasa.gov/apod/ap130831.html
[Canes Venatici]:http://www.hawastsoc.org/deepsky/cvn/index.html
[deep images like this one]:https://astrodrudis.com/messier-51-ngc-5194/
[tidal debris]:https://apod.nasa.gov/apod/ap200108.html

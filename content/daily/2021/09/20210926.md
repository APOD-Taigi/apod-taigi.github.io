---
title: 紅四角星雲
date: 2021-09-26
publishdate: 2021-09-26T12:00:00+0800
tags: [紅四角星雲, MWC 922, 超新星 1987A, 超新星, 超新星爆炸]
hero: https://apod.nasa.gov/apod/fap/image/2109/RedSquare_Tuthill_960.jpg
summary: 是按怎球形 ê 恆星會產生這款四角星雲？無人確定。星雲 ê 中央這粒叫做 MWC 922 ê 恆星，可能是多恆星系統 ê 一部份。
---

{{% apod %}}

- 原始文章：[The Red Square Nebula](https://apod.nasa.gov/apod/ap210926.html)
- 影像提供 kah 版權：[Peter Tuthill](http://www.physics.usyd.edu.au/~gekko/) ([Sydney U.](https://www.sydney.edu.au/science/schools/school-of-physics.html)) & James Lloyd ([Cornell U.](https://astro.cornell.edu/))
- 台文翻譯：[An-Li Tsai][An-Li Tsai] ([NCU][NCU])

## [漢羅] 紅四角星雲
是按怎球形 ê 恆星會產生這款四角星雲？
無人知影。
這粒叫做 MWC 922 ê 恆星，可能是 [多恆星系統][multiple star system] ê 一部份，伊 to̍h 出現 tī [紅四角星雲][Red Square Nebula] ê 中央。
[這个影像][featured image] 是 kā [加州][California] [Palomar 山][Mt. Palomar] ê [Hale 望遠鏡][Hale Telescope] kah [夏威夷][Hawaii] [Mauna 山][Mauna Kea] ê [Keck-2 望遠鏡][Keck-2 Telescope] ê [紅外線][infrared] 感光影像敆做伙 ê。
Tùi 這个 [四角星雲][square nebula] ê 研究，有一个主流 ê 假說是講，
中央 [恆星][star] 抑是恆星 [發展][developmental stage] 到尾期，會 kā 氣體用圓錐體 ê 方式擲--出去。
Tùi [MWC 922][MWC 922] 來講，這款圓錐體必須愛 tī [屈尺角][right angles] ê 角度才有法度 ùi 伊邊仔看著。
這个 [圓錐體][cone 1] 假說若是講會通，嘛會當解說影像內底 ê 徑向輻射光，in 可能是綴 [圓錐體][cone 2] 雲牆 ê 方向射--出來 ê。
按照研究者 ê 推測，這个 [圓錐體][cones] ùi 其他角度來看，to̍h kah [超新星 1987A][supernova 1987A] ê 巨大環欲仝欲仝。
這可能暗示講，恆星 MWC 922 有一工嘛會變做仝款 ê [超新星][supernova] 爆炸。

## [POJ] Âng-sì-kak seng-hûn
Sī án-ná kiû-hêng ê hêng-chhiⁿ ē sán-seng chit-khoán sì-kak seng-hûn?
Bô-lâng chai-iáⁿ.
Chit-lia̍p kiò-chò MWC kiú-jī-jī ê hêng-chhiⁿ, khó-lêng sī to-hêng-chhiⁿ-hē-thóng ê chi̍t-pō͘-hūn, i to̍h chhut-hiān tī Âng-sì-kak hêng-chhiⁿ ê tiong-ng.
Chi̍t-ê iáⁿ-siōng sī kā Ka-chiu Palomar soaⁿ ê Hale bōng-oán-kiàⁿ kah Ha-óa-ī Mauna soaⁿ ê Keck-two bōng-oán-kiàⁿ ê âng-gōa-sòaⁿ kám-kng iáⁿ-siōng kap chòe-hóe ê.
Tùi Chit-ê sì-kak-seng-hûn ê gián-kiù, ū chi̍t-ê chú-liû ê ká-soat sī kóng, tiong-ng hêng-chhiⁿ iah-sī hêng-chhiⁿ hoat-tián kàu bóe-kî, ē kā khì-thé iōng îⁿ-chui-thé ê hong-sek tàn--chhut-khì.
Tùi MWC kiú-jī-jī lâi-kóng, chit-khoán îⁿ-chui-thé pit-su ài tī khut-chhioh-kak ê kak-tō͘ chiah ū-hoat-tō͘ ùi i piⁿ-á khòaⁿ-tio̍h.
Chit-ê îⁿ-chui-thé ká-soat nā-sī kóng-ē-thong, mā ē-tàng kái-soeh iáⁿ-siōng lāi-té ê kèng-hiòng hok-siā-kng, in khó-lêng sī tòe îⁿ-chui-thé hûn-chhiûⁿ ê hong-hiòng siā--chhut-lâi ê.
Àn-chiàu gián-kiù-chiá ê thui-sǹg, chit-ê îⁿ-chui-thé  ùi kî-tha kak-tō͘ lâi-khòaⁿ, to̍h kah chhiau-sin-seng i̍t-kiú-pat-chhit-A ê kū-tōa-khoân beh-kâng-beh-kâng.
Che khó-lêng àm-sī kóng, hêng-chhiⁿ MWC kiú-jī-jī ū chi̍t-kang mā ē piàn-chò kāng-khoán ê chhiau-sin-seng po̍k-chà.

## [KIP] Âng-sì-kak sing-hûn
Sī án-ná kiû-hîng ê hîng-tshinn ē sán-sing tsit-khuán sì-kak sing-hûn?
Bô-lâng tsai-iánn.
Tsit-lia̍p kiò-tsò MWC kiú-jī-jī ê hîng-tshinn, khó-lîng sī to-hîng-tshinn-hē-thóng ê tsi̍t-pōo-hūn, i to̍h tshut-hiān tī Âng-sì-kak hîng-tshinn ê tiong-ng.
Tsi̍t-ê iánn-siōng sī kā Ka-tsiu Palomar suann ê Hale bōng-uán-kiànn kah Ha-uá-ī Mauna suann ê Keck-two bōng-uán-kiànn ê âng-guā-suànn kám-kng iánn-siōng kap tsuè-hué ê.
Tuì Tsit-ê sì-kak-sing-hûn ê gián-kiù, ū tsi̍t-ê tsú-liû ê ká-suat sī kóng, tiong-ng hîng-tshinn iah-sī hîng-tshinn huat-tián kàu bué-kî, ē kā khì-thé iōng înn-tsui-thé ê hong-sik tàn--tshut-khì.
Tuì MWC kiú-jī-jī lâi-kóng, tsit-khuán înn-tsui-thé pit-su ài tī khut-tshioh-kak ê kak-tōo tsiah ū-huat-tōo uì i pinn-á khuànn-tio̍h.
Tsit-ê înn-tsui-thé ká-suat nā-sī kóng-ē-thong, mā ē-tàng kái-sueh iánn-siōng lāi-té ê kìng-hiòng hok-siā-kng, in khó-lîng sī tuè înn-tsui-thé hûn-tshiûnn ê hong-hiòng siā--tshut-lâi ê.
Àn-tsiàu gián-kiù-tsiá ê thui-sǹg, tsit-ê înn-tsui-thé  uì kî-tha kak-tōo lâi-khuànn, to̍h kah tshiau-sin-sing i̍t-kiú-pat-tshit-A ê kū-tuā-khuân beh-kâng-beh-kâng.
Tse khó-lîng àm-sī kóng, hîng-tshinn MWC kiú-jī-jī ū tsi̍t-kang mā ē piàn-tsò kāng-khuán ê tshiau-sin-sing po̍k-tsà.


## [English] The Red Square Nebula
How did a round star create this square nebula?
No one is quite sure.
The round star, known as MWC 922 and possibly part of a [multiple star system][multiple star system], appears at the center of the [Red Square Nebula][Red Square Nebula].
The [featured image][featured image] combines [infrared][infrared] exposures from the [Hale Telescope][Hale Telescope] on [Mt. Palomar][Mt. Palomar] in [California][California], and the [Keck-2 Telescope][Keck-2 Telescope] on [Mauna Kea][Mauna Kea] in [Hawaii][Hawaii].
A leading progenitor hypothesis for the [square nebula][square nebula] is that the central [star][star] or stars somehow expelled cones of gas during a late [developmental stage][developmental stage].
For [MWC 922][MWC 922], these cones happen to incorporate nearly [right angles][right angles] and be visible from the sides.
Supporting evidence for the [cone][cone 1] hypothesis includes radial spokes in the image that might run along the [cone][cone 2] walls.
Researchers speculate that the [cones][cones] viewed from another angle would appear similar to the gigantic rings of [supernova 1987A][supernova 1987A], possibly indicating that a star in MWC 922 might one day itself explode in a similar [supernova][supernova].

## 詞彙學習（台語漢字/POJ/KIP/華語漢字/English）
- 【紅四角星雲】Âng-sì-kak seng-hûn/Âng-sì-kak sing-hûn/紅方塊星雲/the Red Square Nebula
- 【圓錐體】îⁿ-chui-thé/înn-tsui-thé/圓錐體/cone
- 【徑向輻射光】kèng-hiòng hok-siā-kng/kìng-hiòng hok-siā-kng/徑向輻射光/radial spoke
- 【屈尺角】khut-chhioh-kak/khut-tshioh-kak/直角/right angle
- 【超新星】chhiau-sin-seng/tshiau-sin-sing/超新星/supernova
- 【超新星爆炸】chhiau-sin-seng po̍k-chà/tshiau-sin-sing po̍k-tsà/超新星爆炸/supernova explosion
- 【假說】ká-soat/ká-suat/假說/hypothesis


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[multiple star system]:https://imagine.gsfc.nasa.gov/ask_astro/binary.html
[Red Square Nebula]:http://en.wikipedia.org/wiki/Red_Square_Nebula
[featured image]:http://www.physics.usyd.edu.au/~gekko/redsquare.html
[infrared]:https://science.nasa.gov/ems/07_infraredwaves
[Hale Telescope]:https://sites.astro.caltech.edu/palomar/about/telescopes/hale.html
[Mt. Palomar]:https://sites.astro.caltech.edu/palomar/homepage.html
[California]:https://en.wikipedia.org/wiki/California
[Keck-2 Telescope]:https://apod.nasa.gov/apod/ap971227.html
[Mauna Kea]:https://apod.nasa.gov/apod/ap050704.html
[Hawaii]:https://en.wikipedia.org/wiki/Hawaii
[square nebula]:https://apod.nasa.gov/apod/ap170108.html
[star]:https://science.nasa.gov/astrophysics/focus-areas/how-do-stars-form-and-evolve/
[developmental stage]:http://www.youtube.com/watch?v=W13ZYepDBvo
[MWC 922]:https://ui.adsabs.harvard.edu/abs/2019A%26A...629A.136S/abstract
[right angles]:https://en.wikipedia.org/wiki/Right_angle
[cone 1]:https://mathworld.wolfram.com/Cone.html
[cone 2]:https://www.boredpanda.com/blog/wp-content/uploads/2020/06/5ed9ec69e62b1_9wun41kj45n01-png__700.jpg
[cones]:https://apod.nasa.gov/apod/ap130521.html
[supernova 1987A]:https://apod.nasa.gov/apod/ap070107.html
[supernova]:http://heasarc.gsfc.nasa.gov/docs/snr.html

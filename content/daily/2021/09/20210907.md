---
title: NGC 520：哈伯翕 ê 相碰星系
date: 2021-09-07
publishdate: 2021-09-07T12:00:00+0800
tags: [NGC 520, 星系相碰, 盤形星系, Arp 157, 雙魚座, 仙女座星系, M31, 哈伯太空望遠鏡]
hero: https://apod.nasa.gov/apod/fap/image/2109/NGC520_HubbleOstling_960.jpg
summary: 遮爾濟 ê 恆星、氣體、kah 塗粉 tī NGC 520 攪攪做伙，予人認為講，這內底應該是摻著兩个無仝 ê 盤形星系 ê 殘骸。
---

{{% apod %}}

- 原始文章：[NGC 520: Colliding Galaxies from Hubble](https://apod.nasa.gov/apod/ap210907.html)
- 影像提供：[NASA](https://www.nasa.gov/), [ESA, Hubble](https://esahubble.org/); 資料處理 kah 版權：[William Ostling](https://www.instagram.com/the_astronomy_enthusiast/) ([The Astronomy Enthusiast](https://theastroenthusiast.com/))
- 台文翻譯：[An-Li Tsai][An-Li Tsai] ([NCU][NCU])

## [漢羅] NGC 520：哈伯翕 ê 相碰星系
這是一个星系抑是兩个？
遮爾濟 ê 恆星、氣體、kah [塗粉][dust] tī [NGC 520][NGC 520 1] 攪攪做伙，予人認為講，這內底應該是摻著兩个無仝 ê 盤形星系 ê 殘骸。
Ùi [哈伯太空望遠鏡][Hubble Space Telescope] 翕著 ê 詳細 [影像][featured image] 看起來，[NGC 520][NGC 520 2] 有一个決定性 ê 結構是，
伊有 [複雜交織 ê 塗粉帶][band of intricately interlaced dust]，而且是坦敧 chhāi tī [相碰星系][colliding galaxies] ê 自轉軸方向閣繼續延伸落去。
Kah 這欲相仝 ê 相碰，可能會 tī 幾若十億年了後，發生 tī 咱 ê 盤形 [銀河系][Milky Way Galaxy] kah 咱 ê 大型盤形厝邊星系 [仙女座星系][Andromeda] (M31) 之間 ê [相碰][collides]。
[NGC 520][NGC 520 3] ê 相碰應該是 tī 3 億年前。
NGC 520 嘛叫做 Arp 157，tī 1 億 [光年][light years] 遠 ê 所在，大細有 10 萬 [光年][light year] 闊。
你會當用細台望遠鏡 tī 魚仔 [星座][constellation]（[雙魚座][Pisces]）ê 方向揣著。
雖然講 [NGC 520][NGC 520 4] 內底 ê 恆星速度行 [足緊 ê][so vast]，毋閣 in ê 距離傷遠，所以星系內底 [leh 相戰 ê 兩爿][battling pair]，tī 咱猶在生 ê 時陣，無法度改變星系 ê 外形。

## [POJ] NGC ngó͘-jī-khòng: Ha-peh hi̍p--ê sio-pōng seng-hē
Che sī chi̍t-ê seng-hē iah-sī nn̄g-ê?
Chiah-nī-chōe ê hêng-chhiⁿ, khì-thé, kah thô͘-hún tī NGC ngó͘-jī-khòng kiáu-kiáu chòe-hóe, hō͘ lâng jīn-ûi-kóng, che lāi-té eng-kai sī chham-tio̍h nn̄g-ê bô-kâng ê pôaⁿ-hêng seng-hē ê chân-hâi.
Ùi Ha-peh-thài-khong-bōng-oán-kiàⁿ hip-tio̍h ê siông-sè-iáⁿ-siōng khòaⁿ-khí-lâi, NGC ngó͘-jī-khòng ū chi̍t-ê koat-tēng-sèng ê kiat-kò͘ sī,
i ū ho̍k-cha̍p kau-chit ê thô͘-hún-tòa, jî-chhiáⁿ sī thán-khi chhāi tī sio-pōng seng-hē ê chū-choán-te̍k hong-hiòng koh kè-sio̍k iân-sin lo̍h-khì.
Kah che beh sio-kāng ê sio-pōng, khó-lêng ē tī kúi-ā cha̍p-ek nî liáu-āu, hoat-seng tī lán ê pôaⁿ-hêng Gîn-hô-hē kah lán ê tōa-hêng pôaⁿ-hêng chhù-piⁿ seng-hē Sian-lú-chō seng-hē (M31) chi-kan ê sio-pōng.
NGC ngó͘-jī-khòng ê sio-pōng eng-kai sī tī 3 ek nî-chêng.
NGC ngó͘-jī-khòng mā kiò-chò Arp it-gō͘-chhit, tī chi̍t-ek kng-nî hn̄g ê só͘-chāi, tōa-sè ū cha̍p-bān kng-nî khoah.
Lí ē-tàng iōng sè-tâi bōng-oán-kiàⁿ tī Hî-á-seng-chō (Siang-hî-chō) ê hong-hiòng chhōe-tio̍h.
Sui-jiân kóng NGC ngó͘-jī-khòng lāi-té ê hêng-chhiⁿ sok-tō͘ kiâⁿ chiok-kín ê, m̄-koh in ê kū-lî siuⁿ-hn̄g, só͘-í seng-hē lāi-té leh sio-chiàn ê nn̄g-pêng, tī lán iáu chāi-siⁿ ê sî-chūn, bô-hoat-tō͘ kái-piàn seng-hē ê gōa-hêng.

## [KIP] NGC ngóo-jī-khòng: Ha-peh hi̍p--ê sio-pōng sing-hē
Tse sī tsi̍t-ê sing-hē iah-sī nn̄g-ê?
Tsiah-nī-tsuē ê hîng-tshinn, khì-thé, kah thôo-hún tī NGC ngóo-jī-khòng kiáu-kiáu tsuè-hué, hōo lâng jīn-uî-kóng, tse lāi-té ing-kai sī tsham-tio̍h nn̄g-ê bô-kâng ê puânn-hîng sing-hē ê tsân-hâi.
Uì Ha-peh-thài-khong-bōng-uán-kiànn hip-tio̍h ê siông-sè-iánn-siōng khuànn-khí-lâi, NGC ngóo-jī-khòng ū tsi̍t-ê kuat-tīng-sìng ê kiat-kòo sī,
i ū ho̍k-tsa̍p kau-tsit ê thôo-hún-tuà, jî-tshiánn sī thán-khi tshāi tī sio-pōng sing-hē ê tsū-tsuán-ti̍k hong-hiòng koh kè-sio̍k iân-sin lo̍h-khì.
Kah tse beh sio-kāng ê sio-pōng, khó-lîng ē tī kuí-ā tsa̍p-ik nî liáu-āu, huat-sing tī lán ê puânn-hîng Gîn-hô-hē kah lán ê tuā-hîng puânn-hîng tshù-pinn sing-hē Sian-lú-tsō sing-hē (M̀1) tsi-kan ê sio-pōng.
NGC ngóo-jī-khòng ê sio-pōng ing-kai sī tī 3 ik nî-tsîng.
NGC ngóo-jī-khòng mā kiò-tsò Arp it-gōo-tshit, tī tsi̍t-ik kng-nî hn̄g ê sóo-tsāi, tuā-sè ū tsa̍p-bān kng-nî khuah.
Lí ē-tàng iōng sè-tâi bōng-uán-kiànn tī Hî-á-sing-tsō (Siang-hî-tsō) ê hong-hiòng tshuē-tio̍h.
Sui-jiân kóng NGC ngóo-jī-khòng lāi-té ê hîng-tshinn sok-tōo kiânn tsiok-kín ê, m̄-koh in ê kū-lî siunn-hn̄g, sóo-í sing-hē lāi-té leh sio-tsiàn ê nn̄g-pîng, tī lán iáu tsāi-sinn ê sî-tsūn, bô-huat-tōo kái-piàn sing-hē ê guā-hîng.

## [English] NGC 520: Colliding Galaxies from Hubble
Is this one galaxy or two?
The jumble of stars, gas, and [dust][dust] that is [NGC 520][NGC 520 1] is now thought to incorporate the remains of two separate disk galaxies.
A defining component of [NGC 520][NGC 520 2] -- as seen in great detail in the [featured image][featured image] from the [Hubble Space Telescope][Hubble Space Telescope] -- is its [band of intricately interlaced dust][band of intricately interlaced dust] running vertically down the spine of the [colliding galaxies][colliding galaxies].
A similar looking collision might be expected in a few billion years when our disk [Milky Way Galaxy][Milky Way Galaxy] to [collides][collides] with our large-disk galactic neighbor [Andromeda][Andromeda] (M31).
The collision that defines [NGC 520][NGC 520 3] started about 300 million years ago.
Also known as Arp 157, NGC 520 lies about 100 million [light years][light years] distant, spans about 100 thousand [light year][light year]s, and can be seen with a small telescope toward the [constellation][constellation] of the Fish ([Pisces][Pisces]).
Although the speeds of stars in [NGC 520][NGC 520 4] are fast, the distances are [so vast][so vast] that the [battling pair][battling pair] will surely not change its shape noticeably during our lifetimes.

## 詞彙學習（台語漢字/POJ/KIP/華語漢字/English）
- 【相碰星系】sio-pōng seng-hē/sio-pōng sing-hē/碰撞星系/colliding galaxies
- 【盤形星系】pôaⁿ-hêng seng-hē/puânn-hîng sing-hē/盤狀星系/disk galaxy
- 【仙女座星系】Sian-lú-chō seng-hē/Sian-lú-tsō sing-hē/仙女座星系/Andromeda
- 【坦敧】thán-khi/thán-khi/垂直/vertical
- 【雙魚座】Siang-hî-chō/Siang-hî-tsō/雙魚座/Pisces
- 【哈伯太空望遠鏡】Ha-peh-thài-khong-bōng-oán-kiàⁿ/Ha-peh-thài-khong-bōng-uán-kiànn/哈伯太空望遠鏡/Hubble Space Telescope

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[dust]:https://apod.nasa.gov/apod/ap030706.html
[NGC 520 1]:https://en.wikipedia.org/wiki/NGC_520
[NGC 520 2]:https://esahubble.org/images/heic0810aq/
[featured image]:https://www.flickr.com/photos/192935202@N08/51398314609/
[Hubble Space Telescope]:https://www.nasa.gov/content/goddard/hubble-history-timeline
[band of intricately interlaced dust]:https://apod.nasa.gov/apod/ap111129.html
[colliding galaxies]:https://apod.nasa.gov/apod/ap130514.html
[Milky Way Galaxy]:https://imagine.gsfc.nasa.gov/science/objects/milkyway1.html
[collides]:https://apod.nasa.gov/apod/ap120604.html
[Andromeda]:https://en.wikipedia.org/wiki/Andromeda_Galaxy
[NGC 520 3]:http://www.cv.nrao.edu/~jhibbard/n520/n520.html
[light years]:https://chandra.harvard.edu/photo/cosmic_distance.html
[light year]:https://spaceplace.nasa.gov/light-year/en/
[constellation]:https://www.iau.org/public/themes/constellations/
[Pisces]:https://chandra.harvard.edu/photo/constellations/pisces.html
[NGC 520 4]:https://ui.adsabs.harvard.edu/abs/2005MNRAS.359..455R/abstract
[so vast]:https://k9inebubbles.com/wp-content/uploads/2020/11/surprised-dog-heartworm.jpg
[battling pair]:https://apod.nasa.gov/apod/ap160203.html

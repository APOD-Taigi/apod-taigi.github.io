---
title: 氣波星雲 kah 星團
date: 2021-09-25
publishdate: 2021-09-25T02:00:00+0800
tags: [氣波星雲, 星團, NGC 7635, M52, 開放星團, 仙后座, 星雲複合體]
hero: https://apod.nasa.gov/apod/fap/image/2109/241_lorand_fenyes_bubble_m52_1120.jpg
summary: 這幅圖看起來，正爿 ê 氣波星雲 NGC 7635 to̍h chhāi tī 開放星團 M52 中央，這个宇宙組合實在是拄拄仔好。
categories: [podcast]
vocals: [阿錕]
---

{{% apod %}}

- 原始文章：[The Bubble and the Star Cluster](https://apod.nasa.gov/apod/ap210925.html)
- 影像提供 kah [版權][copyright]：[Lorand Fenyes](http://www.pleiades.hu/kapcsolat.php)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckuve2wgseuxr0838fpmxzj1r" >}}

## [漢羅] 氣波星雲 kah 星團
正爿 ê 氣波星雲 to̍h chhāi tī 開放星團 M52 中央，[這个宇宙組合][this cosmic composition] 看--起來實在是拄拄仔好。
毋閣這个組合 tī 其他方面 to̍h 毋是蓋好。
[氣波星雲][Bubble Nebula] 嘛叫做 NGC 7635，干焦 10 光年闊爾爾。
伊藏 tī [星際塗粉 kah 氣體][interstellar dust and gas] ê 複合體內底，是去予孤粒 [O 型恆星][O-type star] ê 恆星風歕--出來 ê。
另外一方面，[M52 是][M52 is] 一个厚恆星 ê 開放星團，內底有幾若千粒恆星。
這个星團差不多有 25 光年闊。
In tī [仙后座][of Cassiopeia] ê 北爿邊界。
氣波星雲 kah 伊邊仔 ê 星雲複合體 ê 距離，照估算差不多是 11,000 光年遠。
毋閣 [星團 M52][star cluster M52] 是干焦 5000 光年遠爾爾。
這幅闊幅望遠鏡視野 tī 天頂差不多是 1.5 度闊，按呢差不多是 3 粒月娘 ê 闊度。

## [POJ] Khì-pho-seng-hûn kah Seng-thoân
Chiàⁿ-pêng ê Khì-pho-seng-hûn to̍h chhāi tī khai-hòng-seng-thoân M-gō͘-cha̍p-jī tiong-ng, chit-ê ú-tiū cho͘-ha̍p khòaⁿ--khí-lâi si̍t-chāi sī tú-tú-á-hó.
M̄-koh chit-ê cho͘-ha̍p tī kî-tha hong-bīn to̍h m̄-sī kài-hó.
Khì-pho-seng-hûn mā kiò-chò NGC chhit-lio̍k-sam-ngó͘, kan-na cha̍p kng-nî khoah niā-niā.
I chhàng tī seng-chè-thô͘-hún kah khì-thé ê ho̍k-ha̍p-thé lāi-té, sī khì hō͘ ko͘-lia̍p O-hêng hêng-chhiⁿ ê hêng-chhiⁿ-hong pûn--chhut-lâi ê.
Lēng-gōa chi̍t-hong-bīn, M-gō͘-cha̍p-jī sī chi̍t-ê kāu hêng-chhiⁿ ê khai-hòng-seng-thoân, lāi-té ū kúi-ā chheng-liâng hêng-chhiⁿ.
Chit-ê seng-thoân chha-put-to ū jī-cha̍p-gō͘ kng-nî khoah.
In tī Sian-hiō-chō ê pak-pêng pian-kài.
Khì-pho-seng-hûn kah i piⁿ-á ê seng-hûn ho̍k-ha̍p-thé ê kū-lî, chiàu kó͘-sǹg chha-put-to sī chi̍t-bān-chi̍t-chheng kng-nî hn̄g.
M̄-koh seng-thoân M-gō͘-cha̍p-jī sī kan-na gō͘-chheng kng-nî hn̄g niā-niā.
Chit-pak khoah-pak bōng-oán-kiàⁿ sī-iá tī thiⁿ-téng chha-put-to sī it-tiám-gō͘ tō͘ khoah, án-ne chha-put-to sī saⁿ-lia̍p goe̍h-niû ê khoah-tō͘.

## [KIP] Khì-pho-sing-hûn kah Sing-thuân
Tsiànn-pîng ê Khì-pho-sing-hûn to̍h tshāi tī khai-hòng-sing-thuân M-gōo-tsa̍p-jī tiong-ng, tsit-ê ú-tiū tsoo-ha̍p khuànn--khí-lâi si̍t-tsāi sī tú-tú-á-hó.
M̄-koh tsit-ê tsoo-ha̍p tī kî-tha hong-bīn to̍h m̄-sī kài-hó.
Khì-pho-sing-hûn mā kiò-tsò NGC tshit-lio̍k-sam-ngóo, kan-na tsa̍p kng-nî khuah niā-niā.
I tshàng tī sing-tsè-thôo-hún kah khì-thé ê ho̍k-ha̍p-thé lāi-té, sī khì hōo koo-lia̍p O-hîng hîng-tshinn ê hîng-tshinn-hong pûn--tshut-lâi ê.
Līng-guā tsi̍t-hong-bīn, M-gōo-tsa̍p-jī sī tsi̍t-ê kāu hîng-tshinn ê khai-hòng-sing-thuân, lāi-té ū kuí-ā tshing-liâng hîng-tshinn.
Tsit-ê sing-thuân tsha-put-to ū jī-tsa̍p-gōo kng-nî khuah.
In tī Sian-hiō-tsō ê pak-pîng pian-kài.
Khì-pho-sing-hûn kah i pinn-á ê sing-hûn ho̍k-ha̍p-thé ê kū-lî, tsiàu kóo-sǹg tsha-put-to sī tsi̍t-bān-tsi̍t-tshing kng-nî hn̄g.
M̄-koh sing-thuân M-gōo-tsa̍p-jī sī kan-na gōo-tshing kng-nî hn̄g niā-niā.
Tsit-pak khuah-pak bōng-uán-kiànn sī-iá tī thinn-tíng tsha-put-to sī it-tiám-gōo tōo khuah, án-ne tsha-put-to sī sann-lia̍p gue̍h-niû ê khuah-tōo.

## [English] The Bubble and the Star Cluster
To the eye, [this cosmic composition][this cosmic composition] nicely balances the Bubble Nebula at the right with open star cluster M52.
The pair would be lopsided on other scales, though.
Embedded in a complex of [interstellar dust and gas][interstellar dust and gas] and blown by the winds from a single, massive [O-type star][O-type star], the [Bubble Nebula][Bubble Nebula], also known as NGC 7635, is a mere 10 light-years wide.
On the other hand, [M52 is][M52 is] a rich open cluster of around a thousand stars.
The cluster is about 25 light-years across.
Seen toward the northern boundary [of Cassiopeia][of Cassiopeia], distance estimates for the Bubble Nebula and associated cloud complex are around 11,000 light-years, while [star cluster M52][star cluster M52] lies nearly 5,000 light-years away.
The wide telescopic field of view spans about 1.5 degrees on the sky or three times the apparent size of a full Moon.

## 詞彙學習（台語漢字/POJ/KIP/華語漢字/English）
- 【氣波星雲】Khì-pho-seng-hûn/Khì-pho-sing-hûn/氣泡星雲/the Bubble Nebula
- 【星團】seng-thoân/sing-thuân/星團/star cluster
- 【開放星團】khai-hòng-seng-thoân/khai-hòng-sing-thuân/開放星團/open cluster
- 【恆星風】hêng-chhiⁿ-hong/hîng-tshinn-hong/恆星風/stellar wind
- 【仙后座】Sian-hiō-chō/Sian-hiō-tsō/仙后座/the Cassiopeia
- 【星雲複合體】seng-hûn ho̍k-ha̍p-thé/sing-hûn ho̍k-ha̍p-thé/星雲複合體/nebular complex


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[this cosmic composition]:https://fenyeslorand.hu/ngc7635-buborek-m52/
[interstellar dust and gas]:http://www-ssg.sr.unh.edu/ism/what1.html
[O-type star]:https://ui.adsabs.harvard.edu/abs/2002AJ....124.3313M/abstract
[Bubble Nebula]:https://apod.nasa.gov/apod/ap170531.html
[M52 is]:http://arxiv.org/abs/astro-ph/0608022
[of Cassiopeia]:http://en.wikipedia.org/wiki/Cassiopeia_%28constellation%29
[star cluster M52]:http://www.seds.org/messier/m/m052.html

---
title: 露西亞天頂 ê 銀河 kah 火金蛄
date: 2021-09-06
publishdate: 2021-09-06T02:00:00+0800
tags: [牛郎星, 銀河, 火金蛄, 中央帶, 土星, 氣輝, 地球, 大氣層, 中央帶]
hero: https://apod.nasa.gov/apod/fap/image/2109/FireFlyMilkyWay_Komlev_960.jpg
summary: 這个構圖是欲翕一欉松柏 kah 背景 ê 銀河系中央帶。多彩 ê 恆星，背景 ê 光點，閣看會著倒爿面頂 足光 ê 牛郎星。
categories: [podcast]
vocals: [阿錕]
---

{{% apod %}}

- 原始文章：[Firefly Milky Way over Russia](https://apod.nasa.gov/apod/ap210906.html)
- 影像來源 kah 版權：[Anton Komlev](https://www.instagram.com/komlev.av/?hl=en)
- 探索宇宙：[APOD 亂數產生器](http://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckucul17b0me50962fjqos420" >}}

## [漢羅] 露西亞天頂 ê 銀河 kah 火金蛄
這張相 愛 ùi [松柏][pine] 開始看。
這个構圖是欲翕一欉松柏 kah 背景 ê [銀河系][Milky Way Galaxy] 中央帶。
這个 2 個月前想 ê 計畫有成功。
In 攏出現 tī 上讚 ê 所在。
毋閣 [遮有 3 張全景圖][resulting 3-frame panorama] 翕著閣較濟物件。
[多彩 ê 恆星][Colorful stars]、背景 ê 光點、閣看會著倒爿面頂 足光 ê [牛郎星][Altair]。
Tī 倒爿較遠 ê 所在，地平線面頂有翕著較近 ê [土星][Saturn]。
正爿頂懸有翕著 tī [地球大氣層][Earth's atmosphere 1] 面頂 [踅地球 leh 行 ê 人造衛星][Earth-orbiting satellite]。
伊 ê 光巡是感光 25 秒鐘久 留--loài ê。
是講 [地球 ê 大氣層][Earth's atmosphere 2] [竟然][surprising] 看會著，to̍h 是 迵過相片頂懸 ê [青色氣輝][green airglow]。
路尾，拄仔好有翕著 [火金蛄][firefly]。
毋知你敢有看著？
火金蛄 to̍h tī 相片較下跤 ê 所在，tī [露西亞][Russia] [Primorsky Krai][Primorsky Krai] 起起落落 ê 山坡 頭前 ê [Milogradovka 河][Milogradovka River] 面頂 leh 飛。
In 爍咧爍咧發出黃光。

## [POJ] Lō͘-se-a thiⁿ-téng ê Gîn-hô kah Hóe-kim-ko͘
Chit-tiuⁿ siòng ài ùi chhêng-peh khai-sí khòaⁿ.
Chit-ê kó͘-tô͘ sī beh hip chi̍t-châng chhêng-peh kah pōe-kéng ê Gîn-hô-hē tiong-iong-tòa.
Chit-ê nn̄g-kò-goe̍h-chêng siūⁿ ê kè-ōe ū sêng-kong.
In lóng chhut-hiān tī siōng-chán ê só͘-chāi.
M̄-koh chiah ū saⁿ-tiuⁿ choân-kéng-tô͘ hip-tio̍h koh-khah-chōe mi̍h-kiāⁿ.
To-chhái ê hêng-chhiⁿ, pōe-kéng ê kng-tiám, koh khòaⁿ-ē-tio̍h tò-pêng bīn-téng chiok-kng ê Gû-lông-chhiⁿ.
Tī tò-pêng khah-hn̄g ê só͘-chāi, tē-pêng-sòaⁿ bīn-téng ū hip-tio̍h khah kīn ê Thó͘-chhiⁿ.
Chiàⁿ-pêng téng-koân ū hip-tio̍h tī Tē-kiû tōa-khì-chân bīn-téng se̍h Tē-kiû leh kiâⁿ ê jîn-chō-ūi-chhiⁿ.
I ê kng-sûn sī kám-kng 25 bió-cheng-kú lâu--loài ê。
Sī-kóng Tē-kiû ê tōa-khì-chân kèng-jiân khòaⁿ-ē-tio̍h, to̍h sī thàng-kòe siòng-phìⁿ téng-koân ê chheⁿ-sek khì-hui.
Lo̍h-bóe, tú-á-hó ū hip-tio̍h hóe-kim-ko͘.
M̄-chai lí kám-ū khòaⁿ-tio̍h?
Hóe-kim-ko͘ to̍h tī siòng-phìⁿ khah ē-kha ê só͘-chāi, tī Lô-se-a Primorsky Krai khí-khí-lo̍h-lo̍h ê soaⁿ-pho kah thàu-chá ê Milogradovka hô bīn-téng leh poe.
In sih-leh-sih-leh hoat-chhut n̂g-kng.

## [KIP] Lōo-se-a thinn-tíng ê Gîn-hô kah Hué-kim-koo
Tsit-tiunn siòng ài uì tshîng-peh khai-sí khuànn.
Tsit-ê kóo-tôo sī beh hip tsi̍t-tsâng tshîng-peh kah puē-kíng ê Gîn-hô-hē tiong-iong-tuà.
Tsit-ê nn̄g-kò-gue̍h-tsîng siūnn ê kè-uē ū sîng-kong.
In lóng tshut-hiān tī siōng-tsán ê sóo-tsāi.
M̄-koh tsiah ū sann-tiunn tsuân-kíng-tôo hip-tio̍h koh-khah-tsuē mi̍h-kiānn.
To-tshái ê hîng-tshinn, puē-kíng ê kng-tiám, koh khuànn-ē-tio̍h tò-pîng bīn-tíng tsiok-kng ê Gû-lông-tshinn.
Tī tò-pîng khah-hn̄g ê sóo-tsāi, tē-pîng-suànn bīn-tíng ū hip-tio̍h khah kīn ê Thóo-tshinn.
Tsiànn-pîng tíng-kuân ū hip-tio̍h tī Tē-kiû tuā-khì-tsân bīn-tíng se̍h Tē-kiû leh kiânn ê jîn-tsō-uī-tshinn.
I ê kng-sûn sī kám-kng 25 bió-tsing-kú lâu--luài ê。
Sī-kóng Tē-kiû ê tuā-khì-tsân kìng-jiân khuànn-ē-tio̍h, to̍h sī thàng-kuè siòng-phìnn tíng-kuân ê tshenn-sik khì-hui.
Lo̍h-bué, tú-á-hó ū hip-tio̍h hué-kim-koo.
M̄-tsai lí kám-ū khuànn-tio̍h?
Hué-kim-koo to̍h tī siòng-phìnn khah ē-kha ê sóo-tsāi, tī Lô-se-a Primorsky Krai khí-khí-lo̍h-lo̍h ê suann-pho kah thàu-tsá ê Milogradovka hô bīn-tíng leh pue.
In sih-leh-sih-leh huat-tshut n̂g-kng.

## [English] Firefly Milky Way over Russia
It started with a pine tree.
The idea was to photograph a statuesque [pine][pine] in front of the central band of our [Milky Way Galaxy][Milky Way Galaxy].
And the plan, carried out two months ago, was successful -- they both appear prominently.
But the [resulting 3-frame panorama][resulting 3-frame panorama] captured much more.
[Colorful stars][Colorful stars], for example, dot the distant background, with bright [Altair][Altair] visible on the upper left.
The planet [Saturn][Saturn], a bit closer, was captured just over the horizon on the far left.
Just beyond the [Earth's atmosphere][Earth's atmosphere 1], seen in the upper right, an [Earth-orbiting satellite][Earth-orbiting satellite] was caught leaving a streak during the 25-second exposure.
The [Earth's atmosphere][Earth's atmosphere 2] itself was [surprising][surprising]ly visible -- as [green airglow][green airglow] across the image top.
Finally, just by chance, there was a [firefly][firefly].
Do you see it?
Near the image bottom, the firefly blinked in yellow several times as it fluttered before the rolling hills above [Milogradovka River][Milogradovka River] in [Primorsky Krai][Primorsky Krai], [Russia][Russia].

## 詞彙學習（台語漢字/POJ/KIP/華語漢字/English）
- 【火金蛄】hóe-kim-ko͘/hué-kim-koo/螢火蟲/firefly
- 【松柏】chhêng-peh/tshîng-peh/松樹/pine tree
- 【牛郎星】Gû-lông-chhiⁿ/Gû-lông-tshinn/牛郎星/Altair
- 【中央帶】tiong-iong-tòa/tiong-iong-tuà/中央帶/the central band

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[pine]:https://en.wikipedia.org/wiki/Pine
[Milky Way Galaxy]:https://solarsystem.nasa.gov/resources/285/the-milky-way-galaxy/
[resulting 3-frame panorama]:https://www.instagram.com/p/CRs9fhiB7oi/
[Colorful stars]:https://apod.nasa.gov/apod/ap191013.html
[Altair]:https://en.wikipedia.org/wiki/Altair
[Saturn]:https://apod.nasa.gov/apod/ap200808.html
[Earth's atmosphere 1]:https://spaceplace.nasa.gov/atmosphere/en/
[Earth-orbiting satellite]:https://apod.nasa.gov/apod/ap121209.html
[Earth's atmosphere 2]:https://www.nasa.gov/sites/default/files/images/463940main_atmosphere-layers2_full.jpg
[surprising]:https://i.redd.it/meb0p9b84q001.jpg
[green airglow]:http://www.atoptics.co.uk/highsky/airglow1.htm
[firefly]:https://en.wikipedia.org/wiki/Firefly
[Milogradovka River]:https://youtu.be/Os-uw7mO--Q
[Primorsky Krai]:https://youtu.be/yCt9BbH95C4
[Russia]:https://en.wikipedia.org/wiki/Russia

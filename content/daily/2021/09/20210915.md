---
title: 地球面頂 ê 氣旋路線
date: 2021-09-15
publishdate: 2021-09-15T12:00:00+0800
tags: [颶風, 風颱, 氣旋, 科氏效應, 科氏力, 赤道, 大西洋, 太平洋]
hero: https://apod.nasa.gov/apod/fap/image/2109/StormPaths_NHC_1080.jpg
summary: 地球面頂 ê 氣旋是攏按怎 leh 行？這幅圖是 ùi 1985 年 到 2005 年 所有主要 ê 風暴路線。
---

{{% apod %}}

- 原始文章：[Cyclone Paths on Planet Earth](https://apod.nasa.gov/apod/ap210915.html)
- 影像提供：[National Hurricane Center](https://www.nhc.noaa.gov/), [NOAA](https://www.noaa.gov/), [NASA](https://www.nasa.gov/); 資料處理：[Nilfanion](https://commons.wikimedia.org/wiki/User:Nilfanion) (via [Wikipedia](https://www.wikipedia.org/))
- APOD 嘛有 Instagram：[English](https://www.instagram.com/astronomypicturesdaily/), [Farsi](https://www.instagram.com/skypixapod/), [Indonesian](https://www.instagram.com/apod.id/), [Persian](https://www.instagram.com/avastarapod/), kah [Portuguese](https://www.instagram.com/apodbrasil/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 地球面頂 ê 氣旋路線
地球面頂 ê 氣旋是攏按怎 leh 行？
氣旋 tī 大西洋叫做 [颶風][hurricanes]，tī 太平洋叫做風颱。
[這幅圖][featured map] 是 ùi 1985 年 到 2005 年 所有主要 ê 風暴路線。
地圖展示 [氣旋][cyclones] 通常 tī 海面出現，這是合理 ê，因為溫暖 ê 海水蒸發了後會予 in 能量。
Ùi 地圖閣看會著氣旋袂 kah [地球赤道][Earth's equator] 交叉，嘛真少倚近赤道。
因為 [科氏效應][Coriolis effect] tī 赤道 ê 作用是零，氣旋愛有科氏力才有法度循環。
[科氏力][Coriolis force] 嘛造成 [氣旋][cyclone] 照弧形路線走離赤道。
這款長期趨勢嘛是一个 [研究主題][topic of research]。
有證據表示，平均來講，[颶風][hurricanes] tī 過去 30 冬 tī 北大西洋 變甲 [閣較強矣][more powerful]，而且 in ê 強度 [看起來是會愈來愈強][projected to keep increasing]。

## [POJ] Tē-kiû bīn-téng ê Khì-soân lō͘-sòaⁿ
Tē-kiû bīn-téng ê khì-soân sī lóng án-chóaⁿ leh kiâⁿ?
Khì-soân tī Tāi-se-iûⁿ kiò-chò kū-hong, tī Thài-pêng-iûⁿ kiò-chò hong-thai.
Chit-pak-tô͘ sī ùi i̍t-kiú-pat-ngó͘ nî kàu jī-khòng-khòng-ngó͘ nî só͘-ū chú-iàu ê hong-pō lō͘-sòaⁿ.
Tē-tô͘ tiān-sī khì-soân thong-siông tī hái-bīn chhut-hiān, che sī ha̍p-lí ê, in-ūi un-loán ê hái-chúi cheng-hoat liáu-āu ē hō͘ in lêng-liōng.
Ùi tē-tô͘ koh khòaⁿ-ē-tio̍h khì-soân bōe kah Tē-kiû chhek-tō kau-chhe, mā chin-chió óa-kīn chhek-tō.
In-ūi Kho-sī-hāu-èng tī chhek-tō ê chok-iōng sī lêng, khì-soân ài ū Kho-sī-le̍k chiah ū-hoat-tō͘ sûn-khoân.
Kho-sī-le̍k mā chō-sêng khì-soân chiàu hô͘-hêng lō͘-sòaⁿ chàu-lî chhek-tō.
Chit-khoán tn̂g-kî chhu-sè mā-sī chi̍t-ê gián-kiù chú-tê.
Ū chèng-kù piáu-sī, pêng-kun lâi-kóng, kū-hong tī kòe-khì saⁿ-cha̍p tang tī Pak-tāi-se-iûⁿ piàn-kah koh-khah kiông ah, jî-chhiáⁿ in ê kiông-tō͘ khòaⁿ--khí-lâi sī ē lú-lâi-lú-kiông.

## [KIP] Tē-kiû bīn-tíng ê Khì-suân lōo-suànn
Tē-kiû bīn-tíng ê khì-suân sī lóng án-tsuánn leh kiânn?
Khì-suân tī Tāi-se-iûnn kiò-tsò kū-hong, tī Thài-pîng-iûnn kiò-tsò hong-thai.
Tsit-pak-tôo sī uì i̍t-kiú-pat-ngóo nî kàu jī-khòng-khòng-ngóo nî sóo-ū tsú-iàu ê hong-pō lōo-suànn.
Tē-tôo tiān-sī khì-suân thong-siông tī hái-bīn tshut-hiān, tse sī ha̍p-lí ê, in-uī un-luán ê hái-tsuí tsing-huat liáu-āu ē hōo in lîng-liōng.
Uì tē-tôo koh khuànn-ē-tio̍h khì-suân buē kah Tē-kiû tshik-tō kau-tshe, mā tsin-tsió uá-kīn tshik-tō.
In-uī Kho-sī-hāu-ìng tī tshik-tō ê tsok-iōng sī lîng, khì-suân ài ū Kho-sī-li̍k tsiah ū-huat-tōo sûn-khuân.
Kho-sī-li̍k mā tsō-sîng khì-suân tsiàu hôo-hîng lōo-suànn tsàu-lî tshik-tō.
Tsit-khuán tn̂g-kî tshu-sè mā-sī tsi̍t-ê gián-kiù tsú-tê.
Ū tsìng-kù piáu-sī, pîng-kun lâi-kóng, kū-hong tī kuè-khì sann-tsa̍p tang tī Pak-tāi-se-iûnn piàn-kah koh-khah kiông ah, jî-tshiánn in ê kiông-tōo khuànn-khí-lâi sī ē lú-lâi-lú-kiông.

## [English] Cyclone Paths on Planet Earth
Where on Earth do cyclones go?
Known as [hurricanes][hurricanes] when in the Atlantic Ocean and typhoons when in the Pacific, the [featured map][featured map] shows the path of all major storms from 1985 through 2005.
The map shows graphically that [cyclones][cyclones] usually occur over water, which makes sense since evaporating warm water [gives them energy][gives them energy].
The map also shows that [cyclones][cyclones] never cross -- and rarely approach -- the [Earth's equator][Earth's equator], since the [Coriolis effect][Coriolis effect] goes to zero there, and cyclones need the Coriolis force to circulate.
The [Coriolis force][Coriolis force] also causes [cyclone][cyclone] paths to arc away from the equator.
Although long-term trends remain a [topic of research][topic of research], evidence indicates that [hurricanes][hurricanes] have become, on the average, [more powerful][more powerful] in the North Atlantic over the past 30 years, and their power is [projected to keep increasing][projected to keep increasing].

## 詞彙學習（台語漢字/POJ/KIP/華語漢字/English）
- 【氣旋】khì-soân/khì-suân/氣旋/cyclone
- 【大西洋】Tāi-se-iûⁿ/Tāi-se-iûnn/大西洋/the Atlantic Ocean
- 【太平洋】Thài-pêng-iûⁿ/Thài-pîng-iûnn/太平洋/the Pacific Ocean
- 【颶風】kū-hong/kū-hong/颶風/hurricane
- 【赤道】chhek-tō/tshik-tō/赤道/equator
- 【交叉】kau-chhe/kau-tshe/交叉/cross
- 【科氏效應】Kho-sī-hāu-èng/Kho-sī-hāu-ìng/科氏效應/Coriolis effect
- 【科氏力】Kho-sī-le̍k/Kho-sī-li̍k/科氏力/Coriolis force
- 【循環】sûn-khoân/sûn-khuân/循環/circulate

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[hurricanes]:https://www.aoml.noaa.gov/hrd-faq/
[featured map]:https://commons.wikimedia.org/wiki/File:Global_tropical_cyclone_tracks-edit.jpg
[cyclones]:https://gpm.nasa.gov/education/articles/what-hurricane-typhoon-or-tropical-cyclone
[gives them energy]:https://www.pbs.org/wgbh/nova/article/hurricane-power/
[cyclones]:https://www.nhc.noaa.gov/cyclones/
[Earth's equator]:https://en.wikipedia.org/wiki/Equator
[Coriolis effect]:https://en.wikipedia.org/wiki/Coriolis_effect
[Coriolis force]:https://www.youtube.com/watch?v=aeY9tY9vKgs
[cyclone]:https://apod.nasa.gov/apod/ap040406.html
[topic of research]:https://www.gapphotos.com/images/WebPreview/0100/0100358.jpg
[hurricanes]:https://spaceplace.nasa.gov/hurricanes/en/
[more powerful]:https://www.sciencenews.org/article/hurricanes-frequency-danger-climate-change-atlantic
[projected to keep increasing]:https://www.gfdl.noaa.gov/global-warming-and-hurricanes/

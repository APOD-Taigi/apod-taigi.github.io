---
title: 山頂 ê 太陽烏子
date: 2021-09-21
publishdate: 2021-09-21T12:00:00+0800
tags: [太陽烏子, 烏子, 太陽活動極小期]
hero: https://apod.nasa.gov/apod/fap/image/2109/SunSpotHill_Coy_960.jpg
summary: 太陽盤有揣著 5 粒烏子，這 ùi 過去幾若冬 ê 太陽活動來看，tī 太陽活動極小期 有 5 粒烏子實在是足濟 ê。因為有足濟工根本 to̍h 揣無烏子。
---

{{% apod %}}

- 原始文章：[Sun Spot Hill](https://apod.nasa.gov/apod/ap210921.html)
- 影像提供 kah 版權：[Jordi Coy](https://www.facebook.com/jordilopezphotography)
- 台文翻譯：[An-Li Tsai][An-Li Tsai] ([NCU][NCU])

## [漢羅] 山頂 ê 太陽烏子
這粒柑仔色 ê 大球是毋是欲 ùi 林木線 ê 山頭滒--落來？
無啦！因為這粒柑仔色 ê 大球其實是 [太陽][the Sun 1 t]。
這張相片是 12 工前翕 ê，是咱太陽系 ê [中心恆星][central star] ùi 咱地球 ê 山頭 peh--起來，閣有美麗 ê 清楚前景。
太陽盤有揣著 [5 粒太陽烏子][five sunspots]，這 ùi 過去幾若冬 ê 太陽活動來看，tī [太陽活動極小期][solar minimum] 有 5 粒烏子實在是足濟 ê。
因為有足濟工根本 to̍h [揣無烏子][no spots]。
遮是 [西班牙][Spain] Perter ê [Sierra][Sierra] del [Cid][Cid] 山。
若是 tùi 這粒山特寫，毋若會看著松柏 ê 面模，嘛會看著人 ê 剪影。
這 [拄仔好][by coincidence] 翕著 kha-mé-lah sàng ê 三兄弟。
這張設計好勢 ê 孤張感光相片是 tī 透早翕 ê，樹仔 kah 三兄弟差不多 tī 3.5 [公里遠][kilometers away] ê 所在。
暗濾鏡 kā 平常時 [光映映 ê 太陽][brilliant Sun] 閘予暗，才有法度 kā 較暗 ê [太陽烏子][sunspots] 細節 chhiau--出來。
閣幾若分鐘，[太陽][the Sun 2] to̍h ùi 山頭 peh--起來。
[太陽烏子會綴太陽公轉][sunspots rotated]，差不多一禮拜 ê 時間 to̍h 會消失 tī 視野內底。
毋閣這張相片，這馬已經 [永遠留 tī 遮][frozen in time] 予逐家欣賞矣。

## [POJ] Soaⁿ-téng ê Thài-iông O͘-chú
Chit-lia̍p kam-á-sek ê tōa-kiû sī-m̄-sī beh ùi lîm-bo̍k-sòaⁿ ê soaⁿ-thâu kō--lo̍h-lâi?
Bô lah! In-ūi chit-lia̍p kam-á-sek ê tōa-kiû kî-si̍t sī Thài-iông.
Chit-tiuⁿ siòng-phìⁿ sī cha̍p-jī kang-chêng hip--ê, sī lán Thài-iông-hē ê tiong-sim hêng-chhiⁿ ùi lán Tē-kiû ê soaⁿ-thâu peh--khí-lâi, koh-ū bí-lē ê chheng-chhó͘ chiân-kéng.
Thài-iông-pôaⁿ ū chhōe-tio̍h gō͘-lia̍p thài-iông-o͘-chú, che ùi kúi-ā-tang ê thài-iông oa̍h-tāng lâi khòaⁿ, tī thài-iông oa̍h-tāng ke̍k-sió-kî ū gō͘-lia̍p o͘-chú si̍t-chāi sī chiok-chōe ê.
In-ūi ū chiok-chōe kang kun-pún to̍h chhōe-bô o͘-chú.
Chiah sī Se-pan-gâ Perter ê Sierra del Cid soaⁿ.
Nā-sī tùi chi̍t-lia̍p soaⁿ te̍k-siá, m̄-nā ē khòaⁿ-tio̍h chhêng-peh ê bīn-bô͘, mā-ē khòaⁿ-tio̍h lâng ê chián-iáⁿ.
Che tú-á-hó hip-tio̍h kha-mé-lah sàng ê saⁿ-hiaⁿ-tī.
Chit-tiuⁿ siat-kè hó-sè ê ko͘-tiuⁿ kám-kng siòng-phìⁿ sī tī thàu-chá hip--ê, chhiū-á kah saⁿ-hiaⁿ-tī chha-put-to tī saⁿ-tiám-gō͘ kong-lí hn̄g ê só͘-chāi.
Àm-lū-kiàⁿ kā pêng-siông-sî kng-iàⁿ-iàⁿ ê Thài-iông cha̍h hō͘ àm, chiah ū-hoat-tō͘ kā khah-àm ê thài-iông-o͘-chú sè-chiat chhiau--chhut-lâi.
Koh kúi-ā hun-cheng, Thài-iông to̍h ùi soaⁿ-thâu peh--khí-lâi.
Thài-iông-o͘-chú ē tòe Thài-iông kong-choán, chha-put-to chi̍t-lé-pài ê sî-kan to̍h ē siau-sit tī sī-iá lāi-té.
M̄-koh chit-tiuⁿ siòng-phìⁿ, chit-má í-keng éng-oán lâu tī chiah hō͘ ta̍k-ke him-sióng ah.

## [KIP] Suann-tíng ê Thài-iông Oo-tsú
Tsit-lia̍p kam-á-sik ê tuā-kiû sī-m̄-sī beh uì lîm-bo̍k-suànn ê suann-thâu kō--lo̍h-lâi?
Bô lah! In-uī tsit-lia̍p kam-á-sik ê tuā-kiû kî-si̍t sī Thài-iông.
Tsit-tiunn siòng-phìnn sī tsa̍p-jī kang-tsîng hip--ê, sī lán Thài-iông-hē ê tiong-sim hîng-tshinn uì lán Tē-kiû ê suann-thâu peh--khí-lâi, koh-ū bí-lē ê tshing-tshóo tsiân-kíng.
Thài-iông-puânn ū tshuē-tio̍h gōo-lia̍p thài-iông-oo-tsú, tse uì kuí-ā-tang ê thài-iông ua̍h-tāng lâi khuànn, tī thài-iông ua̍h-tāng ki̍k-sió-kî ū gōo-lia̍p oo-tsú si̍t-tsāi sī tsiok-tsuē ê.
In-uī ū tsiok-tsuē kang kun-pún to̍h tshuē-bô oo-tsú.
Tsiah sī Se-pan-gâ Perter ê Sierra del Cid suann.
Nā-sī tuì tsi̍t-lia̍p suann ti̍k-siá, m̄-nā ē khuànn-tio̍h tshîng-peh ê bīn-bôo, mā-ē khuànn-tio̍h lâng ê tsián-iánn.
Tse tú-á-hó hip-tio̍h kha-mé-lah sàng ê sann-hiann-tī.
Tsit-tiunn siat-kè hó-sè ê koo-tiunn kám-kng siòng-phìnn sī tī thàu-tsá hip--ê, tshiū-á kah sann-hiann-tī tsha-put-to tī sann-tiám-gōo kong-lí hn̄g ê sóo-tsāi.
Àm-lū-kiànn kā pîng-siông-sî kng-iànn-iànn ê Thài-iông tsa̍h hōo àm, tsiah ū-huat-tōo kā khah-àm ê thài-iông-oo-tsú sè-tsiat tshiau--tshut-lâi.
Koh kuí-ā hun-tsing, Thài-iông to̍h uì suann-thâu peh--khí-lâi.
Thài-iông-oo-tsú ē tuè Thài-iông kong-tsuán, tsha-put-to tsi̍t-lé-pài ê sî-kan to̍h ē siau-sit tī sī-iá lāi-té.
M̄-koh tsit-tiunn siòng-phìnn, tsit-má í-king íng-uán lâu tī tsiah hōo ta̍k-ke him-sióng ah.

## [English] Sun Spot Hill
Is this giant orange ball about to roll down that tree-lined hill?
No, because the giant orange ball is actually [the Sun][the Sun 1 e].
Our Solar System's [central star][central star] was captured rising beyond a hill on Earth twelve days ago complete with a delightfully detailed foreground.
The Sun's disk showed [five sunspots][five sunspots], quite a lot considering that during the [solar minimum][solar minimum] in solar activity of the past few years, most days showed [no spots][no spots].
A close look at the hill -- [Sierra][Sierra] del [Cid][Cid] in Perter, [Spain][Spain] -- reveals not only silhouetted pine trees, but silhouetted people -- [by coincidence][by coincidence] three brothers of the photographer.
The trees and brothers were about 3.5-[kilometers away][kilometers away] during the morning of the well-planned, single-exposure image.
A dark filter muted the usually [brilliant Sun][brilliant Sun] and brought up great detail on the lower [sunspots][sunspots].
Within a few minutes, [the Sun][the Sun 2] rose far above the hill, while within a week, the [sunspots rotated][sunspots rotated] around the Sun, out of view.
The captured scene, however, is now [frozen in time][frozen in time] for all to enjoy.

## 詞彙學習（台語漢字/POJ/KIP/華語漢字/English）
- 【太陽烏子】o͘-chú/oo-tsú/太陽黑子/sun spot
- 【滒落來】kō--lo̍h-lâi/kō--lo̍h-lâi/滾下來/roll down
- 【林木線】lîm-bo̍k-sòaⁿ/lîm-bo̍k-suànn/林木線/tree-lined
- 【松柏】chhêng-peh/tshîng-peh/松樹/pine tree
- 【暗濾鏡】àm-lū-kiàⁿ/àm lū-kiànn/暗濾鏡/dark filter
- 【太陽活動極小期】thài-iông oa̍h-tāng ke̍k-sió-kî/thài-iông ua̍h-tāng ki̍k-sió-kî/太陽活動極小期/solar minimum

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[the Sun 1 e]:https://apod.nasa.gov/apod/ap210628.html
[the Sun 1 t]:https://apod.tw/daily/20210628/
[central star]:https://www.nasa.gov/sun
[five sunspots]:https://spaceweather.com/archive.php?view=1&day=10&month=09&year=2021
[solar minimum]:https://www.nasa.gov/mission_pages/sunearth/news/solarmin-max.html
[no spots]:https://apod.nasa.gov/apod/ap191114.html
[Sierra]:https://es.wikipedia.org/wiki/Sierra_del_Cid
[Cid]:https://youtu.be/N284B24W_Xo
[Spain]:https://en.wikipedia.org/wiki/Spain
[by coincidence]:https://i.dailymail.co.uk/1s/2020/02/07/10/24434164-7977935-image-a-51_1581071874370.jpg
[kilometers away]:https://apod.nasa.gov/apod/ap200322.html
[brilliant Sun]:https://apod.nasa.gov/apod/ap180926.html
[sunspots]:https://spaceplace.nasa.gov/solar-activity/en/
[the Sun 2]:https://solarsystem.nasa.gov/solar-system/sun/overview/
[sunspots rotated]:https://apod.nasa.gov/apod/ap141022.html
[frozen in time]:https://apod.nasa.gov/apod/ap150412.html

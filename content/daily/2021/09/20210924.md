---
title: Tī Westmeath Lookout 看著 ê 英仙座流星雨大爆發
date: 2021-09-24
publishdate: 2021-09-24T12:00:00+0800
tags: [英仙座流星雨大爆發, 英仙座流星雨, 英仙座, 流星雨, 流星, 輻射點, 109P/Swift-Tuttle, 彗星]
hero: https://apod.nasa.gov/apod/fap/image/2109/IMG_9365-Aug1314-2021-282-meteors1024.jpg
summary: Tī 這場予人讚嘆 ê 英仙座流星雨大爆發內底，有詳細紀錄著 282 粒英仙座流星 ê 軌跡。
categories: [podcast]
vocals: [阿錕]
---

{{% apod %}}

- 原始文章：[Perseid Outburst at Westmeath Lookout](https://apod.nasa.gov/apod/ap210924.html)
- 影像來源 kah [版權][copyright]：[Pierre Martin](https://www.imo.net/members/imo_user/profile/?user_id=8022)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckw7w3qa884ft0888zwfqj6u5" >}}

## [漢羅] Tī Westmeath Lookout 看著 ê 英仙座流星雨大爆發
[今年英仙座流星雨 ê 爆發][This year an outburst of Perseid meteors]，實在是予觀星者有夠歡喜 ê。
照預測來看，[流星雨][The reliable meteor shower's] 上濟彼暗應該是 8 月 12 抑是 13。
毋閣 tī 北美 ê 觀星者繼續看，煞 tī 一工後 [意外翕著英仙座流星雨大爆發][startling Perseid shower outburst]。
In 報講，tī 8 月 14 半暝拄開始彼陣，一分鐘有幾若粒流星，甚至有當時仔是一秒鐘 to̍h 有幾若粒。
Tī [這幅組合圖內底][dark night sky in this composite image]，流星雨 ê 輻射點是 tī 烏暗夜空 較懸天頂 ê 所在。
這張是 tī 加拿大 Ontario ê Westmeath Lookout 8 月 14 6:50 UT（北美東部夏令時間 半暝 2:50）到 9:00 UT（北美東部夏令時間 透早 5:00）翕 ê 流星軌跡。
Tī 這場予人讚嘆 ê 英仙座流星雨大爆發內底，有詳細紀錄著 282 粒英仙座流星 ê 軌跡。
是講逐年 ê 英仙座流星雨，攏是因為地球行到 週期彗星 109P/Swift-Tuttle 留--loài ê 厚塗粉 ê 彗星殘骸彼位。
2021 年大爆發可能是因為 [意外拄著 英仙座雲絲][encounter with the Perseid Filament] 造成 ê。
英仙座雲絲 to̍h 是彗星殘骸區較闊較密 ê 塗粉帶。

## [POJ] Tī Westmeath Lookout khòaⁿ-tio̍h ê Eng-sian-chō Liû-chhiⁿ-hō͘ Tōa-po̍k-hoat
Kin-nî Eng-sian-chō liû-chhiⁿ-hō͘ ê po̍k-hoat, si̍t-chāi sī hō͘ koan-seng-chiá ū-kàu hoaⁿ-hí ê.
Chiàu ū-chhek lâi-khòaⁿ, liû-chhiⁿ-hō͘ siōng-chōe hit-àm eng-kai sī poeh goe̍h cha̍p-jī iah-sī cha̍p-saⁿ.
M̄-koh tī Pak-bí ê koan-seng-chiá kè-sio̍k khòaⁿ, soah tī chi̍t-kang āu ì-gōa hip-tio̍h Eng-sian-chō liû-chhiⁿ-hō͘ tōa-po̍k-hoat.
In pò kóng, tī poeh goe̍h cha̍p-sì pòaⁿ-mî tú khai-sí hit-chūn, chi̍t-hun-cheng ū kúi-ā-lia̍p liû-chhiⁿ, sīm-chì ū-tang-sî-á sī chi̍t-bió-cheng to̍h ū kúi-ā-lia̍p.
Tī chit-pak cho͘-ha̍p-tô͘ lāi-té, liû-chhiⁿ-hō͘ ê hok-siā-tiám sī tī o͘-àm iā-khong khah-koân thiⁿ-téng ê só͘-chāi.
Chit-tiuⁿ sī tī Ka-ná-tà Ontario ê Westmeath Lookout poeh goe̍h cha̍p-sì la̍k-tiám gō͘-cha̍p UT (Pak-bí tang-pō͘ hā-lēng sî-kan pòaⁿ-mî nn̄g-tiám gō͘-cha̍p) kàu káu-tiám UT (Pak-bí tang-pō͘ hā-lēng-sî-kan thàu-chá gō͘-tiám) hip ê liû-chhiⁿ kúi-jiah.
Tī chit-tiûⁿ hō͘-lâng chàn-thàn ê Eng-sian-chō liû-chhiⁿ-hō͘ tōa-po̍k-hoat lāi-té, ū siông-sè kì-lo̍k tio̍h  nn̄g-pah-poeh-cha̍p-jī lia̍p Eng-sian-chō liû-chhiⁿ ê kúi-jiah.
Sī-kóng ta̍k-nî ê Eng-sian-chō liû-chhiⁿ-hō͘, lóng-sī in-ūi Tē-kiû kiâⁿ-kàu chiu-kî-hūi-chhiⁿ it-khòng-kiú-P Swift-Tuttle lâu--loài ê kāu thô͘-hún ê hūi-chhiⁿ chân-hâi hit ūi.
jī-khòng-jī-it nî tōa-po̍k-hoat khó-lêng sī in-ūi ì-gōa tú-tio̍h Eng-sian-chō hûn-si chō-sêng ê.
Eng-sian-chō hûn-si to̍h sī hūi-chhiⁿ chân-hâi-khu khah-khoah khah-ba̍t ê thô͘-hún-tòa.

## [KIP] Tī Westmeath Lookout khuànn-tio̍h ê Ing-sian-tsō Liû-tshinn-hōo Tuā-po̍k-huat
Kin-nî Ing-sian-tsō liû-tshinn-hōo ê po̍k-huat, si̍t-tsāi sī hōo kuan-sing-tsiá ū-kàu huann-hí ê.
Tsiàu ū-tshik lâi-khuànn, liû-tshinn-hōo siōng-tsuē hit-àm ing-kai sī pueh gue̍h tsa̍p-jī iah-sī tsa̍p-sann.
M̄-koh tī Pak-bí ê kuan-sing-tsiá kè-sio̍k khuànn, suah tī tsi̍t-kang āu ì-guā hip-tio̍h Ing-sian-tsō liû-tshinn-hōo tuā-po̍k-huat.
In pò kóng, tī pueh gue̍h tsa̍p-sì puànn-mî tú khai-sí hit-tsūn, tsi̍t-hun-tsing ū kuí-ā-lia̍p liû-tshinn, sīm-tsì ū-tang-sî-á sī tsi̍t-bió-tsing to̍h ū kuí-ā-lia̍p.
Tī tsit-pak tsoo-ha̍p-tôo lāi-té, liû-tshinn-hōo ê hok-siā-tiám sī tī oo-àm iā-khong khah-kuân thinn-tíng ê sóo-tsāi.
Tsit-tiunn sī tī Ka-ná-tà Ontario ê Westmeath Lookout pueh gue̍h tsa̍p-sì la̍k-tiám gōo-tsa̍p UT (Pak-bí tang-pōo hā-līng sî-kan puànn-mî nn̄g-tiám gōo-tsa̍p) kàu káu-tiám UT (Pak-bí tang-pōo hā-līng-sî-kan thàu-tsá gōo-tiám) hip ê liû-tshinn kuí-jiah.
Tī tsit-tiûnn hōo-lâng tsàn-thàn ê Ing-sian-tsō liû-tshinn-hōo tuā-po̍k-huat lāi-té, ū siông-sè kì-lo̍k tio̍h  nn̄g-pah-pueh-tsa̍p-jī lia̍p Ing-sian-tsō liû-tshinn ê kuí-jiah.
Sī-kóng ta̍k-nî ê Ing-sian-tsō liû-tshinn-hōo, lóng-sī in-uī Tē-kiû kiânn-kàu tsiu-kî-huī-tshinn it-khòng-kiú-P Swift-Tuttle lâu--luài ê kāu thôo-hún ê huī-tshinn tsân-hâi hit uī.
jī-khòng-jī-it nî tuā-po̍k-huat khó-lîng sī in-uī ì-guā tú-tio̍h Ing-sian-tsō hûn-si tsō-sîng ê.
Ing-sian-tsō hûn-si to̍h sī huī-tshinn tsân-hâi-khu khah-khuah khah-ba̍t ê thôo-hún-tuà.

## [English] Perseid Outburst at Westmeath Lookout
[This year an outburst of Perseid meteors][This year an outburst of Perseid meteors] surprised skywatchers.
[The reliable meteor shower's][The reliable meteor shower's] peak was predicted for the night of August 12/13.
But persistent visual observers in North America were deluged with a [startling Perseid shower outburst][startling Perseid shower outburst] a day later, with reports of multiple meteors per minute and sometimes per second in the early hours of August 14.
The shower radiant is high in a [dark night sky in this composite image][dark night sky in this composite image].
It painstakingly registers the trails of 282 Perseids captured during the stunning outburst activity between 0650 UT (02:50am EDT) and 0900 UT (05:00am EDT) on August 14 from Westmeath Lookout, Ontario.
Of course the annual Perseid meteor shower is associated with planet Earth's passage through dusty debris from periodic comet 109P/Swift-Tuttle.
The 2021 outburst could have been caused by an unanticipated [encounter with the Perseid Filament][encounter with the Perseid Filament], a denser ribbon of dust inside the broader debris zone.

## 詞彙學習（漢羅/POJ/KIP/華文/English）
- 【英仙座流星雨大爆發】Eng-sian-chō liû-chhiⁿ-hō͘ tōa-po̍k-hoat/Ing-sian-tsō liû-tshinn-hōo tuā-po̍k-huat/英仙座流星雨大爆發/Perseid Outburst
- 【英仙座流星雨】Eng-sian-chō liû-chhiⁿ-hō͘/Ing-sian-tsō liû-tshinn-hōo/英仙座流星雨/Perseid shower
- 【輻射點】hok-siā-tiám/hok-siā-tiám/輻射點/radiant
- 【週期彗星】chiu-kî-hūi-chhiⁿ/tsiu-kî-huī-tshinn/週期彗星/periodic comet
- 【英仙座雲絲】Eng-sian-chō hûn-si/Ing-sian-tsō hûn-si/英仙座雲絲/Perseid Filament


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[This year an outburst of Perseid meteors]:https://www.meteornews.net/2021/09/12/the-big-surprise-a-late-perseid-outburst/
[The reliable meteor shower's]:https://blogs.nasa.gov/Watch_the_Skies/2021/07/30/the-perseids-are-on-the-rise/
[startling Perseid shower outburst]:http://www.cbat.eps.harvard.edu/cbet/005000/CBET005016.txt
[dark night sky in this composite image]:https://pmartin.smugmug.com/Astronomy/20211408-Perseids-at-Westmeath-Lookout-Ontario/
[encounter with the Perseid Filament]:https://spaceweatherarchive.com/2021/08/18/perseid-meteor-outburst-2/

---
title: 跳舞 ê 幽靈：活跳星系 ê 彎曲噴流
date: 2021-09-01
publishdate: 2021-09-01T02:00:00+0800
tags: [活跳星系, 宇宙巡天計畫, 噴流, 澳洲平方公里陣列探路者, ASKAP, 電波望遠鏡, 星系演化, 暗能量, 暗能量巡天]
hero: https://apod.nasa.gov/apod/fap/image/2109/DancingGhosts_EnglishNorris_960.jpg
summary: 是按怎星系發射噴流看起來敢若幽靈？而且，是按怎 in 看起來敢若 leh 跳舞？
---

{{% apod %}}

- 原始文章：[Dancing Ghosts: Curved Jets from Active Galaxies](https://apod.nasa.gov/apod/ap210901.html)
- 影像提供：[Jayanne English](https://www.iau.org/administration/membership/individual/8424/) & [Ray Norris](https://www.atnf.csiro.au/people/Ray.Norris/index.html), [EMU-ASKAP](http://emu-survey.org/), [DES](https://www.darkenergysurvey.org/); *Text:* [Jayanne English](http://www2.physics.umanitoba.ca/u/english/) ([U. Manitoba](https://sci.umanitoba.ca/physics-astronomy/))
- 天文物理學家：[Browse 2,500+ codes in the Astrophysics Source Code Library](http://ascl.net/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 跳舞 ê 幽靈：活跳星系 ê 彎曲噴流
是按怎星系噴--出來 ê 噴流看起來敢若是幽靈？
而且，是按怎 in 看起來敢若 leh [跳舞][dancing]？
這个 ùi [兩个主人][centers of two host] [星系][galaxies]（中央頂懸 kah 倒爿下跤）中央 ê [超大質量烏洞][supermassive black holes] 噴--出來 ê 虯毛虯毛 koh 蓬鬆蓬鬆 ê 噴流，以前毋捌看過。
這是天文學家用 [澳洲平方公里陣列探路者][Australian Square Kilometer Array Pathfinder] (ASKAP) 電波望遠鏡 [追蹤星系演化][tracing the evolution] ê 時陣，ùi 產生 ê 影像資料發現 ê。
Tī 處理 [宇宙巡天計畫 ê 演化影像][Evolutionary Map of the Universe survey] 進前，干焦看著 [無定型 ê 光斑][amorphous blobs]。
落尾，kah [發射出來 ê 相對能量][energy emitted] 比較了後，發現講，發光 ê 搝長結構是踅磁場線 ê [電子流][electrons streaming]。
Kah 電波資料 疊 tī 光學影像（暗能量巡天計畫）面頂了後，確定講這个 [電子][electron] 流是 ùi [活跳星系][active galaxies] ê [中心][centers t] 來 ê。
一般來講，[活跳星系核][Active Galactic Nuclei] (AGN) 應該是產生 [直 ê 噴流][straight jets]。
有一个主要 ê 假說是講，會產生這款異常優美 ê 外形，是 ùi [大尺度][large-scale] 星系間 ê [星際風][winds t] 來 ê。

## [POJ] Thiàu-bú ê Iu-lêng: Oa̍h-thiàu-seng-hē ê Oan-khiau-phùn-liû
Sī án-ná seng-hē phùn--chhut-lâi ê phùn-liû khòaⁿ-khí-lâi ká-ná sī iu-lêng?
Jî-chhiáⁿ, sī án-ná in khòaⁿ-khí-lâi ká-ná leh thiàu-bú?
Chit-ê ùi nn̄g-ê chú-lâng-seng-hē (tiong-ng téng-koân kah tò-pêng ē-kha) tiong-ng ê chhiau-tōa-chit-liōng-o͘-tōng phùn--chhut-lâi ê khiû-mô͘-khiû-mo͘ koh phōng-song-phōng-song ê phùn-liû, í-chêng m̄-bat khòaⁿ-kòe.
Che sī thian-bûn-ha̍k-ka iōng Ò-chiu pêng-hong-kong-lí tīn-lia̍t thàm-lō͘-chiá (ASKAP) tiān-pho-bōng-oán-kiàⁿ tui-chong seng-hē ián-hòa ê sî-chūn, ùi sán-seng ê iáⁿ-siōng chu-liāu hoat-hiān ê.
Tī chhú-lí  Ú-tiū-sûn-thian-kè-ōe ê ián-hòa-iáⁿ-siōng chin-chiàⁿ, kan-na khòaⁿ-tio̍h bô-tēng-hêng ê kng-pan.
Lo̍h-bóe, kah hoat-siā chhut-lâi ê siong-tùi lêng-liōng pí-kàu liáu-āu, hoat-hiān-kóng, hoat-kng ê giú-tn̂g kiat-kò͘ sī se̍h chû-tiûⁿ-sòaⁿ ê tiān-chú-liû.
Kah tiān-pho-chu-liāu tha̍h tī kng-ha̍k-iáⁿ-siōng (àm-lêng-liōng sûn-thian kè-ōe) bīn-téng liáu-āu, khak-tēng kóng chit-ê tiān-chú-liû sī ùi oa̍h-thiàu-seng-hē ê tiong-sim lâi ê.
It-poaⁿ lâi-kóng, Oa̍h-thiàu-seng-hē-he̍k (AGN) eng-kai sī sán-seng ti̍t ê phùn-liû.
Ú chi̍t-ê chú-iàu ê ká-soat sī-kóng, ē sán-seng chit-khoán ī-siông iu-bí ê gōa-hêng, sī ùi tōa-chhioh-tō͘ seng-hē-kan ê seng-chè-hong lâi ê.

## [KIP] Thiàu-bú ê Iu-lîng: Ua̍h-thiàu-sing-hē ê Uan-khiau-phùn-liû
Sī án-ná sing-hē phùn--tshut-lâi ê phùn-liû khuànn-khí-lâi ká-ná sī iu-lîng?
Jî-tshiánn, sī án-ná in khuànn-khí-lâi ká-ná leh thiàu-bú?
Tsit-ê uì nn̄g-ê tsú-lâng-sing-hē (tiong-ng tíng-kuân kah tò-pîng ē-kha) tiong-ng ê tshiau-tuā-tsit-liōng-oo-tōng phùn--tshut-lâi ê khiû-môo-khiû-moo koh phōng-song-phōng-song ê phùn-liû, í-tsîng m̄-bat khuànn-kuè.
Tse sī thian-bûn-ha̍k-ka iōng Ò-tsiu pîng-hong-kong-lí tīn-lia̍t thàm-lōo-tsiá (ASKAP) tiān-pho-bōng-uán-kiànn tui-tsong sing-hē ián-huà ê sî-tsūn, uì sán-sing ê iánn-siōng tsu-liāu huat-hiān ê.
Tī tshú-lí  Ú-tiū-sûn-thian-kè-uē ê ián-huà-iánn-siōng tsin-tsiànn, kan-na khuànn-tio̍h bô-tīng-hîng ê kng-pan.
Lo̍h-bué, kah huat-siā tshut-lâi ê siong-tuì lîng-liōng pí-kàu liáu-āu, huat-hiān-kóng, huat-kng ê giú-tn̂g kiat-kòo sī se̍h tsû-tiûnn-suànn ê tiān-tsú-liû.
Kah tiān-pho-tsu-liāu tha̍h tī kng-ha̍k-iánn-siōng (àm-lîng-liōng sûn-thian kè-uē) bīn-tíng liáu-āu, khak-tīng kóng tsit-ê tiān-tsú-liû sī uì ua̍h-thiàu-sing-hē ê tiong-sim lâi ê.
It-puann lâi-kóng, Ua̍h-thiàu-sing-hē-hi̍k (AGN) ing-kai sī sán-sing ti̍t ê phùn-liû.
Ú tsi̍t-ê tsú-iàu ê ká-suat sī-kóng, ē sán-sing tsit-khuán ī-siông iu-bí ê guā-hîng, sī uì tuā-tshioh-tōo sing-hē-kan ê sing-tsè-hong lâi ê.

## [English] Dancing Ghosts: Curved Jets from Active Galaxies
Why would galaxies emit jets that look like ghosts?
And furthermore, why do they appear to be [dancing][dancing]?
The curled and fluffy jets from the [supermassive black holes][supermassive black holes] at the [centers of two host][centers of two host] [galaxies][galaxies] (top center and lower left) are unlike anything seen before.
They were found by astronomers using the [Australian Square Kilometer Array Pathfinder][Australian Square Kilometer Array Pathfinder] (ASKAP) radio telescope when creating maps [tracing the evolution][tracing the evolution] of galaxies.
Images preceding this [Evolutionary Map of the Universe survey][Evolutionary Map of the Universe survey] only showed [amorphous blobs][amorphous blobs].
Eventually, comparisons of relative amounts of [energy emitted][energy emitted] revealed the glowing elongated structures were created by [electrons streaming][energy emitted] [around][around] magnetic field lines.
Overlaying the [radio][radio] data on an [optical][optical] view of the sky ([Dark Energy Survey][Dark Energy Survey]) confirmed that the [electron][electron] streams originated from the [centers][centers e] of [active galaxies][active galaxies].
Usually such [Active Galactic Nuclei][Active Galactic Nuclei] (AGN) produce [straight jets][straight jets].
A leading hypothesis for the geometric origin of these unusually graceful shapes involves the flow of [large-scale][large-scale] intergalactic [winds][winds e].


## 詞彙學習（台語漢字/POJ/KIP/華語漢字/English）
- 【活跳星系】oah-thiàu-seng-hē/uah-thiàu-sing-hē/活躍星系/active galaxy
- 【噴流】phùn-liû/phùn-liû/噴流/jet
- 【主人星系】chú-lâng-seng-hē/tsú-lâng-sing-hē/宿主星系/host galaxy
- 【超大質量烏洞】chhiau-tōa-chit-liōng-o͘-tōng/tshiau-tuā-tsit-liōng-oo-tōng/超大質量烏洞/supermassive blackhole
- 【澳洲平方公里陣列探路者】Ò-chiu pêng-hong-kong-lí tīn-lia̍t thàm-lō͘-chiá/Ò-tsiu pîng-hong-kong-lí tīn-lia̍t thàm-lōo-tsiá/澳洲平方公里陣列探路者/the Australian Square Kilometer Array Pathfinder (ASKAP)
- 【電波望遠鏡】tiān-pho bōng-oán-kiàⁿ/tiān-pho bōng-uán-kiànn/電波望遠鏡/radio telescope
- 【宇宙巡天計畫】Ú-tiū-sûn-thian-kè-ōe/Ú-tiū-sûn-thian-kè-uē/宇宙巡天計畫/Universe survey
- 【活跳星系核】Oah-thiàu-seng-hē-he̍k/Uah-thiàu-sing-hē-hi̍k/活躍星系核/Active Galactic Nuclei
- 【星系間 ê 星際風】seng-hē-kan ê seng-chè-hong/sing-hē-kan ê sing-tsè-hong/星系間星際風/intergalactic wind
- 【磁場線】chû-tiûⁿ-sòaⁿ/tsû-tiûnn-suànn/磁場線/magnetic field line
- 【電子流】tiān-chú-liû/tiān-tsú-liû/電子流/electrons streaming
- 【暗能量巡天計畫】àm-lêng-liōng sûn-thian kè-ōe/àm-lîng-liōng sûn-thian kè-uē/暗能量巡天計畫/Dark Energy Survey
- 【假說】ká-soat/ká-suat/假說/hypothesis


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply


[dancing]:https://apod.nasa.gov/apod/ap200614.html
[supermassive black holes]:https://en.wikipedia.org/wiki/Supermassive_black_hole
[centers of two host]:https://arxiv.org/abs/2108.00569
[galaxies]:https://apod.nasa.gov/apod/fap/image/2109/GhostFiguresPaperNorrisEtAl.pdf
[Australian Square Kilometer Array Pathfinder]:https://www.atnf.csiro.au/projects/askap/index.html
[tracing the evolution]:https://www.westernsydney.edu.au/newscentre/news_centre/more_news_stories/dancing_ghosts_point_to_new_discoveries_in_the_cosmos
[Evolutionary Map of the Universe survey]:http://emu-survey.org
[amorphous blobs]:https://i0.wp.com/thecreativecat.net/wp-content/uploads/2013/01/013013-Wordless-TheBlob1.jpg?resize=800%2C594
[energy emitted]:https://heasarc.gsfc.nasa.gov/docs/xte/learning_center/xray_techc.html
[electrons streaming]:https://heasarc.gsfc.nasa.gov/docs/xte/learning_center/xray_techc.html
[around]:https://ase.tufts.edu/cosmos/view_picture.asp?id=1424
[radio]:https://science.nasa.gov/ems/05_radiowaves
[optical]:https://science.nasa.gov/ems/09_visiblelight
[Dark Energy Survey]:https://www.darkenergysurvey.org
[electron]:https://pwg.gsfc.nasa.gov/Education/whelect.html
[centers e]:https://apod.nasa.gov/apod/ap210804.html
[centers t]:https://apod.tw/daily/20210804/
[active galaxies]:https://imagine.gsfc.nasa.gov/science/objects/active_galaxies1.html
[Active Galactic Nuclei]:https://en.wikipedia.org/wiki/Active_galactic_nucleus
[straight jets]:https://apod.nasa.gov/apod/ap121205.html
[large-scale]:https://apod.nasa.gov/apod/ap200223.html
[winds e]:https://apod.nasa.gov/apod/ap210623.html
[winds t]:https://apod.tw/daily/20210623/

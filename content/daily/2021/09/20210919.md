---
title: 土星環 kah 土星 ê 季節
date: 2021-09-19
publishdate: 2021-09-19T12:00:00+0800
tags: [土星環, 土星, 秋分, 春分, 赤道, 巨行星, 自旋軸]
hero: https://apod.nasa.gov/apod/fap/image/2109/saturn2004to2015_peach_960.jpg
summary: 土星 ê 環會當予咱知影土星 ê 季節。地球台灣時間這禮拜四是秋分。這工，地球赤道是趨 tùi 太陽去。
categories: [podcast]
vocals: [阿錕]
---

{{% apod %}}

- 原始文章：[Rings and Seasons of Saturn](https://apod.nasa.gov/apod/ap210919.html)
- 影像來源 kah [版權][copyright]：[Damian Peach](https://www.damianpeach.com/)/[SEN](https://sen.com/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckv2l3a3x5h5t09553sz0sn3s" >}}

## [漢羅] 土星環 kah 土星 ê 季節
土星 ê 環會當予咱知影土星 ê 季節。
地球台灣時間這禮拜四是 [秋分][equinox 1]（世界協調時是 tī 拜三）。
Tī 這工，[地球赤道][Earth's equator] 是趨 tùi 太陽去。
因為 [土星環][Saturn's grand rings] 踅土星 [赤道][equator] leh 行，所以土星自旋軸若是有指向 [太陽][Sun]，ùi 太陽 ê 方向來看，這寡環會變甲 [足明顯 ê][most prominent]。
毋閣 [土星][Saturn 1] 自旋軸若是指向另外一爿，to̍h 是 [春分抑是秋分][equinox 2] 彼陣，按呢毋管是 ùi 太陽看抑是 ùi 地球看，[側向 ê 土星環][edge-on rings] to̍h 會 [足歹看著][hard to see]。
這幅 [土星組合圖][images of Saturn] 是 kā 2004 到 2015 年 ê 土星影像疊做伙 ê。
這是為著欲予咱看著這粒 [巨行星][giant planet] ùi 南半球熱天 到 北半球熱天 ê 影像。
[土星][Saturn 2] 頂個月離咱地球 [實在是有夠近 ê][close as it can get]。
[這個月][this month] 這个有環 ê 巨行星猶是 [足光 ê][bright and visible]，tī 暗時差不多攏看會著。

## [POJ] Thó͘-chhiⁿ-khoân kah Thó͘-chhiⁿ ê kùi-chiat
Thó͘-chhiⁿ ê khoân ē-tàng hō͘ lán chai-iáⁿ Thó͘-chhiⁿ ê kùi-chiat.
Tē-kiû Tâi-oân sî-kan chit-lé-pài-sì sī chhiu-hun (Sè-kài-hia̍p-tiau-sî sī tī pài-saⁿ).
Tī chi̍t-kang, Tē-kiû chhek-tō sī chhu tùi Thài-iông khì.
In-ūi Thó͘-chhiⁿ-khoân se̍h Thó͘-chhiⁿ-chhek-tō leh kiâⁿ, só͘-í Thó͘-chhiⁿ chū-soân-te̍k nā-sī ū chí-hiòng Thài-iông, ùi Thài-iông ê hong-hiòng lâi khòaⁿ, chit-kóa khoân ē piàn-kah chiok bêng-hián ê.
M̄-koh Thó͘-chhiⁿ chū-soân-te̍k nā-sī chí-hiòng lēng-gōa chi̍t-pêng, to̍h sī chhun-hun iah-sī chhiu-hun hit-chūn, án-ni m̄-koán sī ùi Thài-iông khòaⁿ iah-sī ùi Tē-kiû khòaⁿ, chhek-hiòng ê Thó͘-chhiⁿ-khoân to̍h ē chiok pháiⁿ khòaⁿ-tio̍h.
Chit-pak Thó͘-chhiⁿ cho͘-ha̍p-tô͘ sī kā jī-khòng-khòng-sù kàu jī-khòng-it-ngó͘ nî ê Thó͘-chhiⁿ iáⁿ-siōng tha̍h chò-hóe ê.
Che sī ūi-tio̍h beh hō͘ lán khòaⁿ-tio̍h chit-lia̍p kū-kiâⁿ-chhiⁿ ùi lâm-pòaⁿ-kiû joa̍h-thiⁿ kàu pak-pòaⁿ-kiû joa̍h-thiⁿ ê iáⁿ-siōng.
Thó͘-chhiⁿ téng-kò-goe̍h lî lán Tē-kiû si̍t-chāi sī ū-kàu-kīn ê.
Chit-kò-goe̍h chit-ê ū khoân ê kū-kiâⁿ-chhiⁿ iáu-sī chiok-kng ê, tī àm-sî chha-put-to lóng khòaⁿ-ē-tio̍h.

## [KIP] Thóo-tshinn-khuân kah Thóo-tshinn ê kuì-tsiat
Thóo-tshinn ê khuân ē-tàng hōo lán tsai-iánn Thóo-tshinn ê kuì-tsiat.
Tē-kiû Tâi-uân sî-kan tsit-lé-pài-sì sī tshiu-hun (Sè-kài-hia̍p-tiau-sî sī tī pài-sann).
Tī tsi̍t-kang, Tē-kiû tshik-tō sī tshu tuì Thài-iông khì.
In-uī Thóo-tshinn-khuân se̍h Thóo-tshinn-tshik-tō leh kiânn, sóo-í Thóo-tshinn tsū-suân-ti̍k nā-sī ū tsí-hiòng Thài-iông, uì Thài-iông ê hong-hiòng lâi khuànn, tsit-kuá khuân ē piàn-kah tsiok bîng-hián ê.
M̄-koh Thóo-tshinn tsū-suân-ti̍k nā-sī tsí-hiòng līng-guā tsi̍t-pîng, to̍h sī tshun-hun iah-sī tshiu-hun hit-tsūn, án-ni m̄-kuán sī uì Thài-iông khuànn iah-sī uì Tē-kiû khuànn, tshik-hiòng ê Thóo-tshinn-khuân to̍h ē tsiok pháinn khuànn-tio̍h.
Tsit-pak Thóo-tshinn tsoo-ha̍p-tôo sī kā jī-khòng-khòng-sù kàu jī-khòng-it-ngóo nî ê Thóo-tshinn iánn-siōng tha̍h tsò-hué ê.
Tse sī uī-tio̍h beh hōo lán khuànn-tio̍h tsit-lia̍p kū-kiânn-tshinn uì lâm-puànn-kiû jua̍h-thinn kàu pak-puànn-kiû jua̍h-thinn ê iánn-siōng.
Thóo-tshinn tíng-kò-gue̍h lî lán Tē-kiû si̍t-tsāi sī ū-kàu-kīn ê.
Tsit-kò-gue̍h tsit-ê ū khuân ê kū-kiânn-tshinn iáu-sī tsiok-kng ê, tī àm-sî tsha-put-to lóng khuànn-ē-tio̍h.

## [English] Rings and Seasons of Saturn
On Saturn, the rings tell you the season.
On Earth, Wednesday marks an [equinox][equinox 1], the time when the [Earth's equator][Earth's equator] tilts directly toward the Sun.
Since [Saturn's grand rings][Saturn's grand rings] orbit along the planet's [equator][equator], these rings appear [most prominent][most prominent] -- from the direction of the Sun -- when the Saturn's spin axis points toward the [Sun][Sun].
Conversely, when [Saturn][Saturn 1]'s spin axis points to the side, an [equinox][equinox 2] occurs and the [edge-on rings][edge-on rings] are [hard to see][hard to see] from not only the the Sun -- but Earth.
In the featured montage, [images of Saturn][images of Saturn] between the years of 2004 and 2015 have been superposed to show the [giant planet][giant planet] passing from southern summer toward northern summer.
[Saturn][Saturn 2] was as [close as it can get][close as it can get] to planet Earth last month, and [this month][this month] the ringed giant is still [bright and visible][bright and visible] throughout much of the night.

## 詞彙學習（漢羅/POJ/KIP/華文/English）
- 【秋分】chhiu-hun/tshiu-hun/秋分/autumn equinox
- 【春分】chhun-hun/tshun-hun/春分/spring equinox
- 【赤道】chhek-tō/tshik-tō/赤道/equator
- 【世界協調時】Sè-kài-hia̍p-tiau-sî/Sè-kài-hia̍p-tiau-sî/世界協調時/Coordinated Universal Time (UTC)
- 【自旋軸】chū-soân-te̍k/tsū-suân-ti̍k/自旋軸/spin axis
- 【側面】chhek-bīn/tshik-bīn/側面/side
- 【側向】chhek-hiòng/chhek-hiòng/側向/edge-on
- 【巨行星】kū-kiâⁿ-chhiⁿ/kū-kiânn-tshinn/巨行星/giant planet


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[equinox 1]:https://en.wikipedia.org/wiki/Equinox
[Earth's equator]:https://www.nationalgeographic.org/encyclopedia/equator/
[Saturn's grand rings]:https://solarsystem.nasa.gov/planets/saturn/in-depth/#otp_rings
[equator]:https://en.wikipedia.org/wiki/Equator
[most prominent]:https://apod.nasa.gov/apod/ap140622.html
[Sun]:https://solarsystem.nasa.gov/solar-system/sun/overview/
[Saturn 1]:https://solarsystem.nasa.gov/planets/saturn/in-depth/
[equinox 2]:https://en.wikipedia.org/wiki/Equinox#/media/File:North_season.jpg
[edge-on rings]:https://apod.nasa.gov/apod/ap111012.html
[hard to see]:https://apod.nasa.gov/apod/ap191229.html
[images of Saturn]:http://www.damianpeach.com/saturn.htm
[giant planet]:https://apod.nasa.gov/apod/ap110904.html
[Saturn 2]:https://apod.nasa.gov/apod/ap200419.html
[close as it can get]:https://media.istockphoto.com/photos/cat-close-up-picture-id1063469124?k=20&m=1063469124&s=612x612&w=0&h=IObywQ-wbwizMUjLgjmXJXIAZw2iWLHSJ6N1u4Cbs7s=
[this month]:https://solarsystem.nasa.gov/skywatching/home/
[bright and visible]:https://earthsky.org/astronomy-essentials/visible-planets-tonight-mars-jupiter-venus-saturn-mercury/

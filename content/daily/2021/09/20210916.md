---
title: 北美洲星雲 kah 鵜鶘星雲
date: 2021-09-16
publishdate: 2021-09-16T12:00:00+0800
tags: [北美洲星雲, 鵜鶘星雲, NGC 7000, IC 5070, 獵戶座星雲, 獵戶座, 天津四, 天鵝座, 恆星形成區, 電離鋒面]
hero: https://apod.nasa.gov/apod/fap/image/2109/NGC7000_SHO_AndrewKlinger_res65_sig1024.jpg
summary: NGC 7000 敢若是一塊大陸 ê 外形，予伊提著這个有名 ê 名，北美洲星雲。正爿拄仔好是北美洲星雲 ê 東岸，嘛叫做 IC 5070。
---

{{% apod %}}

- 原始文章：[North America and the Pelican](https://apod.nasa.gov/apod/ap210916.html)
- 影像提供 kah [版權][copyright]：[Andrew Klinger](https://www.astrobin.com/users/ak_astro/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 北美洲星雲 kah 鵜鶘星雲
[咱美麗地球 ê 迷眾][Fans of our fair planet] 可能會注意著這个 [宇宙雲][cosmic clouds] ê 外形。
倒爿有去予烏暗、閘光 ê 塗粉帶箍出來 ê 明亮發射區，去予編做 NGC 7000。
這區敢若是一塊大陸 ê 外形，予伊提著這个有名 ê 名，[北美洲星雲][North America Nebula]。
正爿拄仔好是北美洲星雲 ê 東岸，嘛叫做 IC 5070，伊 ê 鳥仔形 [面模 予人 kā 伊叫做][profile suggests] [鵜鶘星雲][Pelican Nebula]。
這兩个較光 ê 星雲差不多 tī 1500 光年遠 ê 所在，in 攏是仝一个 [大型複雜][large and complex] ê 恆星形成區 ê 一部份。
差不多是 tī 彼个有名 ê 獵戶座星雲附近。
Tī 這个距離，3 度闊 ê 視野差不多是 80 光年長。
[這幅厚工 ê 宇宙肖像][This careful cosmic portrait] 是 kā [狹頻][narrow band] 影像敆做伙 ê。
主要是欲強調較光 ê [電離鋒面][ionization fronts]，閣有水素原子、硫磺原子、酸素原子 ê 特徵發射光。
這个星雲會當 tī 烏暗 ê 所在，用雙筒望遠鏡看著。
[Ùi 東北爿看][Look northeast t]，有一粒足光 ê 星天津四，to̍h tī 天鵝座內底。

## [POJ] Pak-bí-chiu seng-hûn kah Thê-ô͘ seng-hûn
Lán bí-lē Tē-kiû ê bê-chiòng khó-lêng ē chù-ì tio̍h chit-ê ú-tiū-hûn ê gōa-hêng.
Tò-pêng ū khì hō͘ o͘-àm, cha̍h-kng ê thô͘-hún-tòa kho͘--chhut-lâi ê bêng-liōng hoat-siā-khu, khì hō͘ pian-chò NGC chhit-chheng.
Chit-khu ká-ná sī chi̍t-tè tāi-lio̍k ê gōa-hêng, hō͘ i the̍h-tio̍h chit-ê ū-miâ ê miâ, Pak-bí-chiu seng-hûn.
Chiàⁿ-pêng tú-á-hó sī Pak-bí-chiu seng-hûn ê tang-hōaⁿ, mā kiò-chò IC ngó͘-khòng-chhit-khòng, i ê chiáu-á-hêng bīn-bô͘ hō͘ lâng kā i kiò-chò Thê-ô͘ seng-hûn.
Chit nn̄g-ê khah-kng ê seng-hûn chha-put-to tī chi̍t-chheng-gō͘-pah kng-nî hn̄g ê só͘-chāi, in lóng-sī kâng-chit-ê tōa-hêng ho̍k-cha̍p ê hêng-chhiⁿ hêng-sêng-khu ê chi̍t-pō͘-hūn.
Chha-put-to sī tī hit-ê ū-miâ ê La̍h-hō͘-chō seng-hûn hū-kūn.
Tī chit-ê kū-lî, saⁿ tō͘ khoah ê sī-iá chha-put-to sī poeh-cha̍p-tī kng-nî tn̂g.
Chit-pak kāu-kang ê ú-tiū siàu-siōng sī kā e̍h-pîn iáⁿ-siōng kap chòe-hóe ê.
Chú-iàu sī beh kiông-tiāu khah-kng ê tiān-lī hong-bīn, koh ū chúi-sò͘ goân-chú, liû-hông goân-chú, sng-sò͘ goân-chú ê te̍k-teng-hoat-siā-kng.
Chit-ê seng-hûn ē-tàng tī o͘-àm ê só͘-chāi, iōng siang-tâng-bōng-oán-kiàⁿ khòaⁿ-tio̍h.
Ùi tang-pak-pêng khòaⁿ, ū chi̍t-lia̍p chiok-kng ê chhiⁿ Thian-tin-sù, to̍h tī Thian-gô-chō lāi-té.

## [KIP] Pak-bí-tsiu sing-hûn kah Thê-ôo sing-hûn
Lán bí-lē Tē-kiû ê bê-tsiòng khó-lîng ē tsù-ì tio̍h tsit-ê ú-tiū-hûn ê guā-hîng.
Tò-pîng ū khì hōo oo-àm, tsa̍h-kng ê thôo-hún-tuà khoo--tshut-lâi ê bîng-liōng huat-siā-khu, khì hōo pian-tsò NGC tshit-tshing.
Tsit-khu ká-ná sī tsi̍t-tè tāi-lio̍k ê guā-hîng, hōo i the̍h-tio̍h tsit-ê ū-miâ ê miâ, Pak-bí-tsiu sing-hûn.
Tsiànn-pîng tú-á-hó sī Pak-bí-tsiu sing-hûn ê tang-huānn, mā kiò-tsò IC ngóo-khòng-tshit-khòng, i ê tsiáu-á-hîng bīn-bôo hōo lâng kā i kiò-tsò Thê-ôo sing-hûn.
Tsit nn̄g-ê khah-kng ê sing-hûn tsha-put-to tī tsi̍t-tshing-gōo-pah kng-nî hn̄g ê sóo-tsāi, in lóng-sī kâng-tsit-ê tuā-hîng ho̍k-tsa̍p ê hîng-tshinn hîng-sîng-khu ê tsi̍t-pōo-hūn.
Tsha-put-to sī tī hit-ê ū-miâ ê La̍h-hōo-tsō sing-hûn hū-kūn.
Tī tsit-ê kū-lî, sann tōo khuah ê sī-iá tsha-put-to sī pueh-tsa̍p-tī kng-nî tn̂g.
Tsit-pak kāu-kang ê ú-tiū siàu-siōng sī kā e̍h-pîn iánn-siōng kap tsuè-hué ê.
Tsú-iàu sī beh kiông-tiāu khah-kng ê tiān-lī hong-bīn, koh ū tsuí-sòo guân-tsú, liû-hông guân-tsú, sng-sòo guân-tsú ê ti̍k-ting-huat-siā-kng.
Tsit-ê sing-hûn ē-tàng tī oo-àm ê sóo-tsāi, iōng siang-tâng-bōng-uán-kiànn khuànn-tio̍h.
Uì tang-pak-pîng khuànn, ū tsi̍t-lia̍p tsiok-kng ê tshinn Thian-tin-sù, to̍h tī Thian-gô-tsō lāi-té.

## [English] North America and the Pelican
[Fans of our fair planet][Fans of our fair planet] might recognize the outlines of these [cosmic clouds][cosmic clouds].
On the left, bright emission outlined by dark, obscuring dust lanes seems to trace a continental shape, lending the popular name [North America Nebula][North America Nebula] to the emission region cataloged as NGC 7000.
To the right, just off the North America Nebula's east coast, is IC 5070, whose avian [profile suggests][profile suggests] the [Pelican Nebula][Pelican Nebula].
The two bright nebulae are about 1,500 light-years away, part of the same [large and complex][large and complex] star forming region, almost as nearby as the better-known Orion Nebula.
At that distance, the 3 degree wide field of view would span 80 light-years.
[This careful cosmic portrait][This careful cosmic portrait] uses [narrow band][narrow band] images combined to highlight the bright [ionization fronts][ionization fronts] and the characteristic glow from atomic hydrogen, sulfur, and oxygen gas.
These nebulae can be seen with binoculars from a dark location.
[Look northeast][Look northeast e] of bright star Deneb in the constellation Cygnus the Swan.

## 詞彙學習（台語漢字/POJ/KIP/華語漢字/English）
- 【鵜鶘星雲】Thê-ô͘ seng-hûn/Thê-ôo sing-hûn/鵜鶘星雲/the Pelican Nebula
- 【北美洲星雲】Pak-bí-chiu seng-hûn/Pak-bí-tsiu sing-hûn/北美洲星雲/the North America Nebula
- 【狹頻】e̍h-pîn/e̍h-pîn/窄頻/narrow band
- 【雙筒望遠鏡】siang-tâng bōng-oán-kiàⁿ/siang-tâng bōng-uán-kiànn/雙筒望遠鏡/binoculars
- 【電離鋒面】tiān-lī hong-bīn/tiān-lī hong-bīn/電離鋒面/ionization front
- 【特徵發射光】te̍k-teng hoat-siā-kng/ti̍k-ting huat-siā-kng/特徵發射光/the characteristic glow
- 【水素】chúi-sò͘/tsuí-sòo/氫/hydrogen
- 【硫磺】liû-hông/liû-hông/硫/sulfur
- 【酸素】sng-sò͘/sng-sòo/氧/oxygen
- 【特徵發射光】te̍k-teng-hoat-siā-kng/ti̍k-ting-huat-siā-kng/特徵發射光/characteristic glow
- 【天津四】Thian-tin-sù/Thian-tin-sù/天津四/Deneb
- 【天鵝座】Thian-gô-chō/Thian-gô-tsō/天鵝座/Cygnus

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Fans of our fair planet]:https://earthobservatory.nasa.gov/
[cosmic clouds]:http://www.atlasoftheuniverse.com/nebclust.html
[North America Nebula]:http://oneminuteastronomer.com/6507/north-america-nebula/
[profile suggests]:https://en.wikipedia.org/wiki/Dixon_Lanier_Merritt
[Pelican Nebula]:https://apod.nasa.gov/apod/ap161119.html
[large and complex]:http://arxiv.org/abs/astro-ph/0201373
[This careful cosmic portrait]:https://www.astrobin.com/27ejyr/0/
[narrow band]:https://apod.nasa.gov/apod/ap060324.html
[ionization fronts]:https://apod.nasa.gov/apod/ap100819.html
[Look northeast e]:https://apod.nasa.gov/apod/ap210129.html
[Look northeast t]:https://apod.tw/daily/20210129/

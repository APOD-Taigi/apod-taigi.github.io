---
title: 波多黎各 ê 巨型爍爁噴流
date: 2021-09-29
publishdate: 2021-09-29T12:00:00+0800
tags: [巨型爍爁噴流, 爍爁, 噴流, 紅色精靈, 藍色噴流, 地球, 大氣層, 電離層]
hero: https://www.youtube.com/watch?v=wUdGPOx3zAk
summary: 你敢捌看過巨型爍爁噴流？伊實在是真罕得看著，毋閣伊 ê 能量足強 ê，是一款爍爁 ê 放電現象，是這世紀才予人發現記錄著 ê。

categories: [podcast]
vocals: [阿錕]
---

{{% apod %}}

- 原始文章：[Gigantic Jet Lightning from Puerto Rico](https://apod.nasa.gov/apod/ap210929.html)
- 影片來源 kah 版權：[Frankie Lucena](https://www.flickr.com/photos/frankie57pr/)
- 超空間：[APOD 亂數產生器](https://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckv2l74vn0c4j0818k5ec1hpu" >}}

## [漢羅] 波多黎各 ê 巨型爍爁噴流
你敢捌看過巨型爍爁噴流？
伊實在是真罕得看著，毋閣伊 ê 能量足強 ê。
[巨型爍爁噴流][Gigantic jets] 是一款爍爁 ê 放電現象，是這世紀才予人發現記錄著 ê。
伊會出現 tī [雷暴][thunderstorms] kah 閣較懸 ê 地球 [電離層][ionosphere] 之間。
[相片內底][Pictured above] 是噴流中央節到面頂節 ê 部份，是頂禮拜用 翕爍爁 kah 流星 ê kha-mé-lah tī [美屬][USA] [波多][Puerto] [黎各][Rico] 翕 ê。
這个噴流 tī 無夠 1 秒鐘 ê 時間內底噴 70 公里遐爾遠。
[巨型爍爁噴流][Gigantic jet] kah 平常時咱知影 ê 雲到雲 抑是 [雲到地 ê 爍爁][cloud-to-ground lightning t] 無仝。
[巨型爍爁噴流][gigantic jets] ê 下跤節看起來 kah [藍色噴流][blue jets] 有成，彼是另外一款 [雲到天 ê 衝擊形式][cloud-to-above strike]。
噴流 ê 面頂節看起來 kah [頂層大氣][upper-atmosphere] ê [紅色精靈][red sprites t] 有成。
巨型爍爁噴流 ê 機制 kah [引發][trigger] 方式是一个 [研究主題][topic of research]。
毋閣咱這馬已經知影講，噴流會當減少 [地球大氣][Earth's atmosphere] tī 無仝部份之間 電荷失平-pāng ê 現象。
一个欲揣 [巨型爍爁噴流][gigantic jets] 較好 ê 方法，是去一个會當看較清楚 ê 所在 觀測 [遠方高能 ê 雷暴][distant thunderstorm]。

## [POJ] Pho-to-lê-koh ê Kū-hîng Sih-nah Phùn-liû
Lí kám-bat khòaⁿ-kòe kū-hêng sih-nah phùn-liû?
I si̍t-chāi sī chin hán-tit khòaⁿ-tio̍h, m̄-koh i ê lêng-liōng chiok-kiông ê.
Kū-hêng sih-nah phùn-liû sī chi̍t-khoán sih-nah ê hòng-tiān hiān-siōng, sī chit-sè-kí chiah hō͘ lâng hoat-hiān kì-lo̍k tio̍h ê.
I ē chhut-hiān tī lûi-pō kah koh-khah koân ê Tē-kiû tiān-lî-chân chi-kan.
Siòng-phìⁿ lāi-té sī phùn-liû tiong-ng-chat kàu bīn-téng-chat ê pō͘-hūn, sī téng-lé-pài iōng hip sih-nah kah liû-chhiⁿ ê kha-mé-lah tī Bí-sio̍k Pho-to-lê-koh hip ê.
Chit-ê phùn-liû tī bô kàu chi̍t-bió-cheng ê sî-kan lāi-té phùn chhit-cha̍p kong-lí hiah-nī hn̄g.
Kū-hêng sih-nah phùn-liû kah pêng-siông-sî lán chai-iáⁿ ê hûn-kàu-hûn iah-sī hûn-kàu-tē ê sih-nah bô-kâng.
Kū-hêng sih-nah phùn-liû ê ē-kha-chat khòaⁿ--khí-lâi kah nâ-sek-phùn-liû ū-sêng, he sī lēng-gōa chi̍t-khoán hûn-kàu-thian ê chhiong-kek-hêng-sek.
Phùn-liû ê bīn-téng-chat khòaⁿ--khí-lâi kah téng-chân tōa-khì ê âng-sek-cheng-lêng ū-sêng.
Kū-hêng sih-nah phùn-liû ê ki-chè kah ín-hoat-hong-sek sī chi̍t-ê gián-kiù-chú-tê.
M̄-koh lán chit-má í-keng chai-iáⁿ kóng, phùn-liû ē-tàng kiám-chió Tē-kiû tōa-khì tī bô-kâng pō͘-hūn chi-kan tiān-hô sit-pêⁿ-pāng ê hiān-siōng.
Chi̍t-ê beh chhōe kū-hêng sih-nah phùn-liû khah-hó ê hong-hoat, sī khì chi̍t-ê ē-tàng khòaⁿ khah chheng-chhó͘ ê só͘-chāi koan-chhek oán-hong ko-lêng ê lûi-pō.

## [KIP] Pho-to-lê-koh ê Kū-hîng Sih-nah Phùn-liû
Lí kám-bat khuànn-kuè kū-hîng sih-nah phùn-liû?
I si̍t-tsāi sī tsin hán-tit khuànn-tio̍h, m̄-koh i ê lîng-liōng tsiok-kiông ê.
Kū-hîng sih-nah phùn-liû sī tsi̍t-khuán sih-nah ê hòng-tiān hiān-siōng, sī tsit-sè-kí tsiah hōo lâng huat-hiān kì-lo̍k tio̍h ê.
I ē tshut-hiān tī luî-pō kah koh-khah kuân ê Tē-kiû tiān-lî-tsân tsi-kan.
Siòng-phìnn lāi-té sī phùn-liû tiong-ng-tsat kàu bīn-tíng-tsat ê pōo-hūn, sī tíng-lé-pài iōng hip sih-nah kah liû-tshinn ê kha-mé-lah tī Bí-sio̍k Pho-to-lê-koh hip ê.
Tsit-ê phùn-liû tī bô kàu tsi̍t-bió-tsing ê sî-kan lāi-té phùn tshit-tsa̍p kong-lí hiah-nī hn̄g.
Kū-hîng sih-nah phùn-liû kah pîng-siông-sî lán tsai-iánn ê hûn-kàu-hûn iah-sī hûn-kàu-tē ê sih-nah bô-kâng.
Kū-hîng sih-nah phùn-liû ê ē-kha-tsat khuànn-khí-lâi kah nâ-sik-phùn-liû ū-sîng, he sī līng-guā tsi̍t-khuán hûn-kàu-thian ê tshiong-kik-hîng-sik.
Phùn-liû ê bīn-tíng-tsat khuànn-khí-lâi kah tíng-tsân tuā-khì ê âng-sik-tsing-lîng ū-sîng.
Kū-hîng sih-nah phùn-liû ê ki-tsè kah ín-huat-hong-sik sī tsi̍t-ê gián-kiù-tsú-tê.
M̄-koh lán tsit-má í-king tsai-iánn kóng, phùn-liû ē-tàng kiám-tsió Tē-kiû tuā-khì tī bô-kâng pōo-hūn tsi-kan tiān-hô sit-pênn-pāng ê hiān-siōng.
Tsi̍t-ê beh tshuē kū-hîng sih-nah phùn-liû khah-hó ê hong-huat, sī khì tsi̍t-ê ē-tàng khuànn khah tshing-tshóo ê sóo-tsāi kuan-tshik uán-hong ko-lîng ê luî-pō.

## [English] Gigantic Jet Lightning from Puerto Rico
Have you ever seen a gigantic jet?
They are extremely rare but tremendously powerful.
[Gigantic jets][Gigantic jets] are a type of lightning discharge documented only this century that occur between some [thunderstorms][thunderstorms] and the Earth's [ionosphere][ionosphere] high above them.
[Pictured above][Pictured above] is the middle and top of one such jet caught last week by a lightning and meteor camera from [Puerto][Puerto] [Rico][Rico], [USA][USA].
The jet traversed perhaps 70 kilometers in just under one second.
[Gigantic jet][Gigantic jet]s are much different from regular cloud-to-cloud and [cloud-to-ground lightning][cloud-to-ground lightning e].
The bottoms of [gigantic jets][gigantic jets] appear similar in appearance to another type [cloud-to-above strike][cloud-to-above strike] called [blue jets][blue jets], while the tops appear similar to [upper-atmosphere][upper-atmosphere] [red sprites][red sprites e].
Although the mechanism and [trigger][trigger] that causes gigantic jets is a [topic of research][topic of research], it is clear that the jets reduce charge imbalance between different parts of [Earth's atmosphere][Earth's atmosphere].
A good way to look for [gigantic jets][gigantic jets] is to watch a powerful but [distant thunderstorm][distant thunderstorm] from a clear location.

## 詞彙學習（漢羅/POJ/KIP/華語/English）
- 【巨型爍爁噴流】kū-hêng sih-nah phùn-liû/kū-hîng sih-nah phùn-liû/巨型閃電噴流/gigantic jet lightning
- 【波多黎各】Pho-to-lê-koh/Pho-to-lê-koh/波多黎各/Puerto Rico
- 【雷暴】lûi-pō/luî-pō/雷暴/thunderstorm
- 【電荷】tiān-hô/tiān-hô/電荷/charge
- 【失平-pāng】si̍t-pêⁿ-pāng/si̍t-pênn-pāng/失衡/imbalance
- 【藍色噴流】nâ-sek-phùn-liû/nâ-sik-phùn-liû/藍色噴流/blue jet
- 【紅色精靈】âng-sek-cheng-lêng/âng-sik-tsing-lîng/紅色精靈/red sprite
- 【電離層】tiān-lî-chân/tiān-lî-tsân/電離層/ionosphere
- 【放電】hòng-tiān/hòng-tiān/放電/discharge
- 【機制】ki-chè/ki-tsè/機制/mechanism
- 【引發】ín-hoat/ín-huat/引發/trigger

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[Gigantic jets]:https://en.wikipedia.org/wiki/Upper-atmospheric_lightning#Gigantic_jets
[thunderstorms]:https://apod.nasa.gov/apod/ap191204.html
[ionosphere]:https://solarsystem.nasa.gov/news/1127/10-things-to-know-about-the-ionosphere/
[Pictured above]:https://spaceweathergallery.com/indiv_upload.php?upload_id=178066
[Puerto]:https://en.wikipedia.org/wiki/Puerto_Rico
[Rico]:https://youtu.be/CuZqSLPBbS0
[USA]:https://en.wikipedia.org/wiki/United_States_of_America
[Gigantic jet]:https://apod.nasa.gov/apod/ap160823.html
[cloud-to-ground lightning e]:https://apod.nasa.gov/apod/ap210524.html
[cloud-to-ground lightning t]:https://apod.tw/daily/20210524/
[gigantic jets]:https://www.realclearscience.com/quick_and_clear_science/2019/01/08/what_causes_earths_rare_and_mysterious_gigantic_jets.html
[cloud-to-above strike]:https://earthobservatory.nasa.gov/images/147900/bolts-of-blue
[blue jets]:https://en.wikipedia.org/wiki/Upper-atmospheric_lightning#Blue_jets
[upper-atmosphere]:https://en.wikipedia.org/wiki/Upper-atmospheric_lightning
[red sprites e]:https://apod.nasa.gov/apod/ap210104.html
[red sprites t]:https://apod.tw/daily/20210104/
[trigger]:https://apod.nasa.gov/apod/ap060814.html
[topic of research]:https://cdn.pixabay.com/photo/2019/09/04/08/24/cat-4451003_960_720.jpg
[Earth's atmosphere]:https://spaceplace.nasa.gov/atmosphere/en/
[gigantic jets]:https://ui.adsabs.harvard.edu/abs/2005AGUFMAE11A..02F/abstract
[distant thunderstorm]:https://apod.nasa.gov/apod/ap131110.html

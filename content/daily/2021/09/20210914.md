---
title: 好奇號翕 ê 火星 360 度全景圖
date: 2021-09-14
publishdate: 2021-09-14T12:00:00+0800
tags: [好奇號, 探測車, 全景圖, 火星, Gale 隕石坑]
hero: https://apod.nasa.gov/apod/fap/image/2109/MarsPanCompressed_Curiosity_1080.jpg
summary: 9 月初，好奇號機器人探測車繼續揣閣較濟古早時代 ê 水 ê 線索，kah 未來火星是毋是會當提供生物生存 ê 證據。
categories: [podcast]
vocals: [阿錕]
---

{{% apod %}}

- 原始文章：[Mars Panorama 360 from Curiosity](https://apod.nasa.gov/apod/ap210914.html)
- 影像來源：[NASA](http://www.nasa.gov/), [JPL-Caltech](http://www.jpl.nasa.gov/), [MSSS](http://www.msss.com/); 資料處理 kah [許可](https://creativecommons.org/licenses/by-nc-nd/2.0/)：[Elisabetta Bonora](https://twitter.com/EliBonora) & Marco Faccin ([aliveuniverse.today](https://aliveuniverse.today/))
- 台文翻譯：[An-Li Tsai][An-Li Tsai] ([NCU][NCU])

{{< podcast "ckuppjetypo8608388c26muml" >}}

## [漢羅] 好奇號翕 ê 火星 360 度全景圖
這是 ùi 佗一爿 peh-khì-lih [Sharp 山][Mount Sharp]？
9 月初，[好奇號機器人探測車][robotic rover Curiosity] 繼續 peh-khì-lih [Gale 隕石坑][Gale Crater] 內底 ê 中央山領。
伊是為著欲揣閣較濟 [古早時代 ê 水][ancient water] ê 線索，kah 未來火星是毋是會當 [提供生物生存][supporting life] ê [證據][further evidence]。
這是最近 [火星早起時][Martian morning]，探測車欲開始鑽空探索進前，翕著這張 [360 度 ê 全景圖][360-degree panorama]。
這一部份嘛是為著欲 kā 好奇號 tī 地球 ê 人類團隊鬥相共，予 in 畫火星 ê 地景 kah 設計未來可能欲行 ê 路線。
[水平方向壓縮][horizontally-compressed] ê 影像有一个迒過火星 ê [美麗遠景][amazing vista] 去予翕著，內底有 [一重一重 ê 山崙][layered hills]、[紅色 ê 岩石地表][red rocky ground]、殕色 ê 流沙、kah 厚塗粉 ê 大氣。
中央倒爿 ê 山叫做 [Maria Gordon][Maria Gordon] 坎，是 leh 紀念一个 [有名 ê 蘇格蘭地質學家][famous Scottish geologist]。
[目前 ê 計畫][current plan] 是欲指揮好奇號 tī 探索 [路線][trek]中，行倚到 Gordon Notch ê 正爿，[研究][study] 煞了後 to̍h 離開遐。

## [POJ] Hòⁿ-kî-hō hip--ê Hóe-chhiⁿ saⁿ-pah-la̍k-cha̍p-tō͘ Choân-kéng-tô͘
Che sī ùi toh-chi̍t-pêng peh-khì-lih Sharp soaⁿ?
Káu goe̍h chhoe, Hòⁿ-kî-hō ke-khì-lâng thàm-chhek-chhia kè-sio̍k peh-khì-lih Gale ún-se̍k-kheⁿ lāi-té ê tiong-ng soaⁿ-niá.
I sī ūi-tio̍h beh chhōe-tio̍h koh-khah chōe kó͘-chá-sî-tāi ê chúi ê sòaⁿ-soh, kah bī-lâi Hóe-chhiⁿ sī-m̄-sī ē-tàng the̍h-kiong seng-bu̍t seng-chûn ê chèng-kù.
Che sī chòe-kīn Hóe-chhiⁿ chái-khí-sî, thàm-chhek-chhia beh khai-sí chǹg-khang chìn-chêng, hip-tio̍h chit-tiuⁿ saⁿ-pah-la̍k-cha̍p tō͘ ê choân-kéng-tô͘.
Che chi̍t-pō͘-hūn mā-sī ūi-tio̍h beh kā Hòⁿ-kî-hō tī Tē-kiû ê jîn-lūi tàu-saⁿ-kāng, hō͘ in ōe Hóe-chhiⁿ ê tē-kéng kah siat-kè bī-lâi khó-lêng beh kiâⁿ ê lō͘-sòaⁿ.
Chúi-pêng hong-hiòng ap-sok ê iáⁿ-siōng ū chi̍t-ê hāⁿ-kòe Hóe-chhiⁿ ê bí-lē oán-kéng khì hō͘ hip-tio̍h, lāi-té ū chi̍t-têng-chi̍t-têng ê soaⁿ-lūn, âng-sek ê giâm-chio̍h tē-piáu, phú-sek ê liû-soa, kah kāu thô͘-hún ê tōa-khì.
Tiong-ng tò-pêng ê soaⁿ kiò-chò Maria Gordon khám, sī leh kì-liām chi̍t-ê ū-miâ ê So͘-keh-lân tē-chit ha̍k-ka.
Bo̍k-chêng ê kè-ōe sī beh chí-hui Hòⁿ-kî-hō tī thàm-soh lō͘-sòaⁿ tiong, kiâⁿ-óa kàu Gordon Notch ê chiàⁿ-pêng, gián-kiù soah liáu-āu to̍h lī-khui hiah.

## [KIP] Hònn-kî-hō hip--ê Hué-tshinn sann-pah-la̍k-tsa̍p-tōo Tsuân-kíng-tôo
Tse sī uì toh-tsi̍t-pîng peh-khì-lih Sharp suann?
Káu gue̍h tshue, Hònn-kî-hō ke-khì-lâng thàm-tshik-tshia kè-sio̍k peh-khì-lih Gale ún-si̍k-khenn lāi-té ê tiong-ng suann-niá.
I sī uī-tio̍h beh tshuē-tio̍h koh-khah tsuē kóo-tsá-sî-tāi ê tsuí ê suànn-soh, kah bī-lâi Hué-tshinn sī-m̄-sī ē-tàng the̍h-kiong sing-bu̍t sing-tsûn ê tsìng-kù.
Tse sī tsuè-kīn Hué-tshinn tsái-khí-sî, thàm-tshik-tshia beh khai-sí tsǹg-khang tsìn-tsîng, hip-tio̍h tsit-tiunn sann-pah-la̍k-tsa̍p tōo ê tsuân-kíng-tôo.
Tse tsi̍t-pōo-hūn mā-sī uī-tio̍h beh kā Hònn-kî-hō tī Tē-kiû ê jîn-luī tàu-sann-kāng, hōo in uē Hué-tshinn ê tē-kíng kah siat-kè bī-lâi khó-lîng beh kiânn ê lōo-suànn.
Tsuí-pîng hong-hiòng ap-sok ê iánn-siōng ū tsi̍t-ê hānn-kuè Hué-tshinn ê bí-lē uán-kíng khì hōo hip-tio̍h, lāi-té ū tsi̍t-tîng-tsi̍t-tîng ê suann-lūn, âng-sik ê giâm-tsio̍h tē-piáu, phú-sik ê liû-sua, kah kāu thôo-hún ê tuā-khì.
Tiong-ng tò-pîng ê suann kiò-tsò Maria Gordon khám, sī leh kì-liām tsi̍t-ê ū-miâ ê Soo-keh-lân tē-tsit ha̍k-ka.
Bo̍k-tsîng ê kè-uē sī beh tsí-hui Hònn-kî-hō tī thàm-soh lōo-suànn tiong, kiânn-uá kàu Gordon Notch ê tsiànn-pîng, gián-kiù suah liáu-āu to̍h lī-khui hiah.

## [English] Mars Panorama 360 from Curiosity
Which way up [Mount Sharp][Mount Sharp]?
In early September, the [robotic rover Curiosity][robotic rover Curiosity] continued its ascent up the central peak of [Gale Crater][Gale Crater], searching for more clues about [ancient water][ancient water] and [further evidence][further evidence] that Mars could once have been capable of [supporting life][supporting life].
On this recent [Martian morning][Martian morning], before exploratory drilling, the rolling rover took this [360-degree panorama][360-degree panorama], in part to help Curiosity's human team back on Earth access the landscape and chart possible future routes.
In the [horizontally-compressed][horizontally-compressed] featured image, an [amazing vista][amazing vista] across Mars was captured, complete with [layered hills][layered hills], [red rocky ground][red rocky ground], gray drifting sand, and a dusty atmosphere.
The hill just left of center has been dubbed [Maria Gordon][Maria Gordon] Notch in honor of a [famous Scottish geologist][famous Scottish geologist].
The [current plan][current plan] is to direct Curiosity to approach, [study][study], and pass just to the right of Gordon Notch on its exploratory [trek][trek].


## 詞彙學習（台語漢字/POJ/KIP/華語漢字/English）
- 【好奇號】Hòⁿ-kî-hō/Hònn-kî-hō/好奇號/Curiosity
- 【探測車】thàm-chhek-chhia/thàm-tshik-tshia/探測車/rover
- 【隕石坑】ún-se̍k-kheⁿ/ún-si̍k-khenn/隕石坑/crater
- 【山崙】soaⁿ-lūn/suann-lūn/山丘/hill

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[Mount Sharp]:https://en.wikipedia.org/wiki/Mount_Sharp
[robotic rover Curiosity]:https://mars.nasa.gov/msl/home/
[Gale Crater]:https://apod.nasa.gov/apod/ap110729.html
[ancient water]:https://www.jpl.nasa.gov/news/nasas-curiosity-rover-finds-an-ancient-oasis-on-mars
[further evidence]:https://mars.nasa.gov/msl/mission/science/objectives/
[supporting life]:https://www.jpl.nasa.gov/news/signs-of-life-on-mars-nasas-perseverance-rover-begins-the-hunt
[Martian morning]:https://solarsystem.nasa.gov/planets/mars/overview/
[360-degree panorama]:https://youtu.be/PTBEzovhQ-c
[horizontally-compressed]:https://i.pinimg.com/236x/68/39/3f/68393f3ed2ce3ab1aa221497496fb290.jpg
[amazing vista]:https://www.flickr.com/photos/lunexit/51433883745/in/pool-apods/
[layered hills]:https://apod.nasa.gov/apod/ap161005.html
[red rocky ground]:https://apod.nasa.gov/apod/ap080615.html
[Maria Gordon]:https://mars.nasa.gov/msl/mission-updates/9025/sols-3224-3225-introducing-maria-gordon/
[famous Scottish geologist]:https://en.wikipedia.org/wiki/Maria_Gordon
[current plan]:https://mars.nasa.gov/msl/mission-updates/
[study]:https://mars.nasa.gov/msl/mission-updates/9028/sols-3228-3231-try-this-again/
[trek]:https://trek.nasa.gov/mars/

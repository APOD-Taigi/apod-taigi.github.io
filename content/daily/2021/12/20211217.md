---
title: 北天 ê 雙生仔座流星雨
date: 2021-12-17
publishdate: 2021-12-17T12:00:00+0800
tags: [雙生仔座流星雨, 冬季六角形, 五車二, 北河二, 北河三, 輻射點, 雙生仔座, 火流星, 流星雨]
hero: https://apod.nasa.gov/apod/image/2112/GeminidFireball_AlvinWu1024c.jpg
summary: 逐年攏看會著雙生仔座流星雨，tī 流星上濟這幾工，閣翕著金爍爍 ê 雙生仔座火流星。
---

{{% apod %}}

- 原始文章：[Geminid of the North](https://apod.nasa.gov/apod/ap211217.html)
- 影像提供 kah [版權][copyright]：[Alvin Wu](https://www.instagram.com/alvinwufoto/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 北天 ê 雙生仔座流星雨
Tī 天星滿滿 ê 夜空下底，有一个闊莽莽 ê 焦燥世界，這是中國中北部 ê [Tengger 沙漠][Tengger Desert]。
這个闊幅 ê 全景景色，是 tī 12 月 14 這工，月娘拄落去、日頭猶未 peh--起來進前 翕 ê。
這个時陣天色猶未光，[北方 ê 冬季六角形][northern winter hexagon] ê 天星 to̍h tī 較光 ê 銀河系邊仔。
[逐年攏看會著雙生仔座流星雨][annual meteor shower]，tī 流星上濟這幾工，閣翕著金爍爍 ê 雙生仔座火流星。
Tī 西爿地平線面頂 kah 較光 ê 五車二下底，有一个匕首形 ê 軌跡，伊 ê 尻川尾方向就是流星雨 tī [雙生仔座 ê 輻射點][radiant in Gemini]。
是講，這个雙生仔座實在是足好揣 ê。
Tī 相片中央面頂有兩粒較光 ê 是雙星，[較藍 ê 彼粒是北河二，較黃 ê 彼粒是北河三][Castor and yellowish Pollux]。


## [POJ] Pak-thian ê Siang-siⁿ-á-chō liû-chhiⁿ-hō͘
Tī thiⁿ-chhiⁿ móa-móa ê iā-khong ē-té, ū chi̍t-ê khoah-bóng-bóng ê ta-sò sè-kài, che sī Tiong-kok tiong-pak-pō͘ ê Tengger soa-bo̍k.
Chit-ê khoah-pak ê choân-kéng kéng-sek, sī tī cha̍p-jī goe̍h cha̍p-sì chit-kang, goe̍h-niû tú lo̍h-khì, ji̍t-thâu iáu-bōe peh--khí-lâi chìn-chêng hip ê.
Chit-ê sî-chūn thiⁿ-sek iáu-bōe kng, pak-hong ê tang-kùi la̍k-kak-hêng ê thiⁿ-chhiⁿ to̍h tī khah-kng ê Gîn-hô-hē piⁿ-á.
Ta̍k-nî lóng khòaⁿ-ē-tio̍h Siang-siⁿ-á-chō liû-chhiⁿ-hō͘, tī liû-chhiⁿ siōng-chōe chit-kúi-kang, koh hip-tio̍h kim-sih-sih ê Siang-siⁿ-á-chō hóe-liû-chhiⁿ.
Tī sai-pêng tē-pêng-sòaⁿ bīn-téng kah khah-kng ê Ngó͘-ki-jī ē-té, ū chi̍t-ê pí-siú hêng ê kúi-jiah, i ê kha-chhng-bóe hong-hiòng tō-sī liû-chhiⁿ-hō͘ tī Siang-siⁿ-á-chō ê hok-siā-tiám.
Sī-kóng, chit-ê Siang-siⁿ-á-chō si̍t-chāi sī chiok hó-chhōe ê.
Tī siòng-phìⁿ tiong-ng bīn-téng ū nn̄g-lia̍p khah-kng ê sī siang-chhiⁿ, khah ná ê hit-lia̍p sī Pak-hô-jī, khah n̂g ê hit-lia̍p sī Pak-hô-sam.


## [KIP] Pak-thian ê Siang-sinn-á-tsō liû-tshinn-hōo
Tī thinn-tshinn muá-muá ê iā-khong ē-té, ū tsi̍t-ê khuah-bóng-bóng ê ta-sò sè-kài, tse sī Tiong-kok tiong-pak-pōo ê Tengger sua-bo̍k.
Tsit-ê khuah-pak ê tsuân-kíng kíng-sik, sī tī tsa̍p-jī gue̍h tsa̍p-sì tsit-kang, gue̍h-niû tú lo̍h-khì, ji̍t-thâu iáu-buē peh--khí-lâi tsìn-tsîng hip ê.
Tsit-ê sî-tsūn thinn-sik iáu-buē kng, pak-hong ê tang-kuì la̍k-kak-hîng ê thinn-tshinn to̍h tī khah-kng ê Gîn-hô-hē pinn-á.
Ta̍k-nî lóng khuànn-ē-tio̍h Siang-sinn-á-tsō liû-tshinn-hōo, tī liû-tshinn siōng-tsuē tsit-kuí-kang, koh hip-tio̍h kim-sih-sih ê Siang-sinn-á-tsō hué-liû-tshinn.
Tī sai-pîng tē-pîng-suànn bīn-tíng kah khah-kng ê Ngóo-ki-jī ē-té, ū tsi̍t-ê pí-siú hîng ê kuí-jiah, i ê kha-tshng-bué hong-hiòng tō-sī liû-tshinn-hōo tī Siang-sinn-á-tsō ê hok-siā-tiám.
Sī-kóng, tsit-ê Siang-sinn-á-tsō si̍t-tsāi sī tsiok hó-tshuē ê.
Tī siòng-phìnn tiong-ng bīn-tíng ū nn̄g-lia̍p khah-kng ê sī siang-tshinn, khah ná ê hit-lia̍p sī Pak-hô-jī, khah n̂g ê hit-lia̍p sī Pak-hô-sam.

## [English] Geminid of the North
An arid expanse of the [Tengger Desert][Tengger Desert] in north-central China, planet Earth fills the foreground of this starry scene.
A widefield panoramic view, it was recorded shortly after moonset in the local predawn hours of December 14.
Pictured in the still dark sky, stars of the [northern winter hexagon][northern winter hexagon] surround a luminous Milky Way.
Seen near the peak of the [annual meteor shower][annual meteor shower], the startling flash of a bright Geminid fireball meteor was also captured on that night.
Above the western horizon and just below bright star Capella, its dagger-like trail points back to the meteor shower's [radiant in Gemini][radiant in Gemini].
Of course, the constellation Gemini is easy to spot.
Its twin bright stars, bluish [Castor and yellowish Pollux][Castor and yellowish Pollux] are near top center in the frame.

## 詞彙學習（台語漢字/POJ/KIP/華語漢字/English）
- 【雙生仔座流星雨】Siang-siⁿ-á-chō liû-chhiⁿ-hō͘/Siang-sinn-á-tsō liû-tshinn-hōo/雙子座流星雨/Geminid
- 【冬季六角形】Tang-kùi la̍k-kak-hêng/Tang-kuì la̍k-kak-hîng/冬季六角形/Winter hexagon
- 【火流星】hóe-liû-chhiⁿ/hóe-liû-chhiⁿ/火流星/fireball meteor
- 【五車二】Ngó͘-ki-jī/Ngóo-ki-jī/五車二/Capella
- 【匕首形】pí-siú hêng/pí-siú hîng/匕首形/dagger-like
- 【輻射點】hok-siā-tiám/hok-siā-tiám/輻射點/radiant
- 【雙生仔座】Siang-siⁿ-á-chō/Siang-sinn-á-tsō/雙子座/Gemini
- 【北河二】Pak-hô-jī/Pak-hô-jī/北河二/Castor
- 【北河三】Pak-hô-sam/Pak-hô-sam/北河三/Pollux


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Tengger Desert]:https://earthobservatory.nasa.gov/images/16124/dust-storm-in-the-tengger-desert
[northern winter hexagon]:https://apod.nasa.gov/apod/ap191226.html
[annual meteor shower]:https://blogs.nasa.gov/Watch_the_Skies/2021/12/09/geminid-meteor-shower-nasa-to-livestream-annual-highlight-of-december-skies/
[radiant in Gemini]:https://apod.nasa.gov/apod/ap151217.html
[Castor and yellowish Pollux]:https://apod.nasa.gov/apod/ap170516.html

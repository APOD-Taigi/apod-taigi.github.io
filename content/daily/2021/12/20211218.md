---
title: Stephan 五重奏
date: 2021-12-18
publishdate: 2021-12-18T12:00:00+0800
tags: [NGC 7319, NGC 7318A, NGC 7318B, NGC 7317, NGC 7320, 7320C, Stephan 五重奏, 交互星系, 哈伯遺產資料庫]
hero: https://apod.nasa.gov/apod/fap/image/2112/HUBBLE_NGC7318_PS2_CROP_INSIGHT1024.jpg
summary: 這張引人注目 ê 相片是 ùi 哈伯遺產資料庫提著 ê 影像資料。這个 Stephan 五重奏 是頭一个去予辨識出來 敆做堆 ê 星系群。
categories: [podcast]
vocals: [阿錕]
---

{{% apod %}}

- 原始文章：[Stephan's Quintet](https://apod.nasa.gov/apod/ap211218.html)
- 影像提供：[NASA](https://www.nasa.gov/), [ESA](https://www.esa.int/), [Hubble Legacy Archive](https://hla.stsci.edu/);資料處理 kah 版權：[Bernard Miller](http://azstarman.net/CDK/index.html)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckykci8uu8k2v0a36n4t20hup" >}}

## [漢羅] Stephan 五重奏
[這張引人注目 ê 相片][this eye-catching image] 是 ùi [哈伯遺產資料庫][Hubble Legacy Archive] 提著 ê 影像資料。
這个 [Stephan 五重奏][Stephan's Quintet] 是頭一个去予辨識出來 敆做堆 ê 星系群。
In 差不多有 3 億光年遠，毋閣五粒內底干焦有四粒是 tī 仝一个宇宙距離牽做伙 ê。
毋閣，另外彼个嘛是一看著知。
這陣交互星系：[NGC 7319, 7318A, 7318B, kah 7317][NGC 7319, 7318A, 7318B, and 7317], 看起來是有較黃。
In 攏有去予拗彎 ê [箍箍仔 kah 尾溜][loops and tails]，這是因為 in 受著會破壞結構 ê [潮汐力][gravitational tides] ê 影響。
毋閣主要 ê 藍色星系 NGC 7320 是離咱較近，干焦 4000 萬光年遠爾爾。
伊 kah 這陣交互星系毋是仝一陣 ê。
Stephan 五重奏是 tī [飛馬座][constellation Pegasus] 內底。
用四个交互星系 ê 距離來估算，in ê 範圍差不多是 50 萬光年闊。
Tī 正爿頂懸後壁，天文學家閣揣著另外一个星系 [NGC 7320C][NGC 7320C]，差不多嘛是 3 億光年遠。
按呢會予 [這陣交互星系閣變做五重奏][interacting quartet back up to quintet status]。

## [POJ] Stephan Gō͘-têng-chàu
Chit-tiuⁿ ín-lâng-chù-bo̍k ê siòng-phìⁿ sī ùi Ha-peh-ûi-sán-chu-liāu-khò͘ thê-tio̍h ê iáⁿ-siōng chu-liāu.
Chit-ê Stephan gō͘-têng-chàu sī thâu-chi̍t-ê khì hō͘ piān-sek--chhut-lâi kap-chò-tui ê seng-hē-kûn.
In chha-put-to ū saⁿ-ek kng-nî hn̄g, m̄-koh gō͘-lia̍p lāi-té kan-na ū sì-lia̍p sī tī kāng-chi̍t-ê ú-tiū kū-lî khan chò-hóe ê.
M̄-koh, lēng-gōa hit-ê mā-sī chi̍t-khòaⁿ tio̍h-chai.
Chi̍t-tīn kāu-hō͘-seng-hē: NGC 7319, 7318A, 7318B, kah 7317, khòaⁿ--khí-lâi sī ū khah n̄g.
In lóng ū khì hō͘ áu-oan ê khó͘-khó͘-a kah bóe-liu, che sī in-ūi in siū-tio̍h ē phò-hoāi kiat-kò͘ ê tiâu-sek-le̍k ê éng-hióng.
M̄-koh chú-iàu ê nâ-sek seng-hē NGC 7320 sī lî lán khah-kīn, kan-na sì-chheng-bān kng-nî hn̄g niā-niā.
I kah chit-tīn kāu-hō͘-seng-hē m̄-sī kâng-chi̍t-tīn ê.
Stephan gō͘-têng-chàu sī tī Hui-má-chō lāi-té.
Iōng sì-ê kāu-hō͘-seng-hē ê kū-lî lâi kó͘-sǹg, in ê hoān-ûi chha-put-to sī gō͘-cha̍p-bān kng-nî khoah.
Tī chiàⁿ-pêng téng-koân āu-piah, thian-bûn-ha̍k-ka koh chhōe-tio̍h lēng-gōa chi̍t-ê seng-hē NGC 7320C, chha-put-to mā-sī saⁿ-ek kng-nî hn̄g.
Án-ni ē hō͘ chit-tīn kāu-hō͘-seng-hē koh piàn-chò gō͘-têng-chàu.

## [KIP]  Stephan Gōo-tîng-tsàu
Tsit-tiunn ín-lâng-tsù-bo̍k ê siòng-phìnn sī uì Ha-peh-uî-sán-tsu-liāu-khòo thê-tio̍h ê iánn-siōng tsu-liāu.
Tsit-ê Stephan gōo-tîng-tsàu sī thâu-tsi̍t-ê khì hōo piān-sik--tshut-lâi kap-tsò-tui ê sing-hē-kûn.
In tsha-put-to ū sann-ik kng-nî hn̄g, m̄-koh gōo-lia̍p lāi-té kan-na ū sì-lia̍p sī tī kāng-tsi̍t-ê ú-tiū kū-lî khan tsò-hué ê.
M̄-koh, līng-guā hit-ê mā-sī tsi̍t-khuànn tio̍h-tsai.
Tsi̍t-tīn kāu-hōo-sing-hē: NGC 7319, 7318A, 7318B, kah 7317, khuànn--khí-lâi sī ū khah n̄g.
In lóng ū khì hōo áu-uan ê khóo-khóo-a kah bué-liu, tse sī in-uī in siū-tio̍h ē phò-huāi kiat-kòo ê tiâu-sik-li̍k ê íng-hióng.
M̄-koh tsú-iàu ê nâ-sik sing-hē NGC 7320 sī lî lán khah-kīn, kan-na sì-tshing-bān kng-nî hn̄g niā-niā.
I kah tsit-tīn kāu-hōo-sing-hē m̄-sī kâng-tsi̍t-tīn ê.
Stephan gōo-tîng-tsàu sī tī Hui-má-tsō lāi-té.
Iōng sì-ê kāu-hōo-sing-hē ê kū-lî lâi kóo-sǹg, in ê huān-uî tsha-put-to sī gōo-tsa̍p-bān kng-nî khuah.
Tī tsiànn-pîng tíng-kuân āu-piah, thian-bûn-ha̍k-ka koh tshuē-tio̍h līng-guā tsi̍t-ê sing-hē NGC 7320C, tsha-put-to mā-sī sann-ik kng-nî hn̄g.
Án-ni ē hōo tsit-tīn kāu-hōo-sing-hē koh piàn-tsò gōo-tîng-tsàu.

## [English] Stephan's Quintet
The first identified compact galaxy group, [Stephan's Quintet][Stephan's Quintet] is featured in [this eye-catching image][this eye-catching image] constructed with data drawn from the extensive [Hubble Legacy Archive][Hubble Legacy Archive].
About 300 million light-years away, only four of these five galaxies are actually locked in a cosmic dance of repeated close encounters.
The odd man out is easy to spot, though.
The interacting galaxies, [NGC 7319, 7318A, 7318B, and 7317][NGC 7319, 7318A, 7318B, and 7317] have an overall yellowish cast.
They also tend to have distorted [loops and tails][loops and tails], grown under the influence of disruptive [gravitational tides][gravitational tides].
But the predominantly bluish galaxy, NGC 7320, is closer, just 40 million light-years distant, and isn't part of the interacting group.
Stephan's Quintet lies within the boundaries of the high flying [constellation Pegasus][constellation Pegasus].
At the estimated distance of the quartet of interacting galaxies, this field of view spans about 500,000 light-years.
But moving just beyond this field, up and to the right, astronomers can identify another galaxy, [NGC 7320C][NGC 7320C], that is also 300 million light-years distant.
Including it would bring the [interacting quartet back up to quintet status][interacting quartet back up to quintet status].

## 詞彙學習（台語漢字/POJ/KIP/華語漢字/English）
- 【Stephan 五重奏】Stephan gō͘-têng-chàu/Stephan gōo-tîng-tsàu/Stephan 五重奏/Stephan's Quintet
- 【飛馬座】Hui-má-chō/Hui-má-tsō/飛馬座/Pegasus
- 【交互星系】kāu-hō͘-seng-hē/kāu-hōo-sing-hē/交互星系/interacting galaxies
- 【潮汐力】tiâu-sek-le̍k/tiâu-sik-li̍k/潮汐力/gravitational tides
- 【哈伯遺產資料庫】Ha-peh-ûi-sán-chu-liāu-khò͘/Ha-peh-uî-sán-tsu-liāu-khòo/哈伯遺產資料庫/Hubble Legacy Archive


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[Stephan's Quintet]:http://arxiv.org/abs/astro-ph/9802328
[this eye-catching image]:http://azstarman.net/CDK/HUBBLE_NGC7318.htm
[Hubble Legacy Archive]:http://hla.stsci.edu/
[NGC 7319, 7318A, 7318B, and 7317]:https://hubblesite.org/contents/media/images/2009/25/2606-Image.html?news=true
[loops and tails]:https://apod.nasa.gov/apod/ap090426.html
[gravitational tides]:https://apod.nasa.gov/apod/ap081115.html
[constellation Pegasus]:http://www.hawastsoc.org/deepsky/peg/index.html
[NGC 7320C]:https://en.wikipedia.org/wiki/NGC_7320c#/media/File:StephansQuintettIlustrated2.gif
[interacting quartet back up to quintet status]:http://chandra.harvard.edu/photo/2003/stephan/index.html

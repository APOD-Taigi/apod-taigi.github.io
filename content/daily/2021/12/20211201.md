---
title: 有藍色布邊 ê 血月
date: 2021-12-01
publishdate: 2021-12-01T12:00:00+0800
tags: [血月, 日全食, 月食]
hero: https://apod.nasa.gov/apod/image/2112/BlueRedMoon_Yu_960.jpg
summary: 是啥物物件 tī 月食 ê 邊界產生這个藍色 ê 布邊？這个藍色布邊是真的，毋閣真歹看著。
categories: [podcast]
vocals: [阿錕]
---

{{% apod %}}

- 原始文章：[A Blue-Banded Blood Moon](https://apod.nasa.gov/apod/ap211201.html)
- 影像來源：[Angel Yu](mailto:darkskyangelyu@gmail.com)
- 超空間：[APOD 亂數產生器](https://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckxamy01e2b1c0887f7bfdhaz" >}}

## [漢羅] 有藍色布邊 ê 血月
是啥物物件 tī 月食 ê 邊界產生這个藍色 ê 布邊？
這个藍色布邊是真的，毋閣真歹看著。
這是頂禮拜月食 ê 時陣，tī [中國][China] [鹽城][Yancheng] 用 [HDR][HDR] 技術翕著 ê 相片。
這已經用數位處理 ê 方式 kā 月娘 ê 光度調整過矣，按呢 [色彩][the colors] 會較明顯。
正爿下跤 ê [殕色][gray color] 是 [月娘][the Moon] 本底 ê 色，是直接反射太陽光 ê 色。
倒爿面頂 ê 月娘無直接去予太陽光照著，因為去予 [地球 ê 烏影][Earth's shadow t] [閘著][being eclipsed t] 矣。
毋閣太陽光迵過 [地球厚厚 ê 大氣層][Earth's atmosphere] 了後，雖然有較暗，嘛是有照著月娘。
按呢去照著 ê 月娘是紅色 ê，咱 kā 叫做 [血月][blood Moon]。
這 kah tī 地球看著 ê 紅色日落是仝款 ê 原因。
因為空氣會 kā [大部份 ê 藍光][more blue] 散射，賰 ê 看著 ê 就是紅色 ê。
這个無四常 ê [藍色布邊][blue band] 是別款原因。
這个藍色是太陽光迵過高層 ê 地球大氣，遮 ê [紅光][red light] 去予臭氧吸收去矣，煞賰 [藍光][blue]。
明仔載有 [日全食][total eclipse of the Sun]，毋閣真不幸，干焦 tī [地球南極][Earth's South Pole] 附近才 [看有][visible only]。

## [POJ] Ū nâ-sek pò͘-piⁿ ê Hoeh-goe̍h
Sī siáⁿ-mih mī-kiāⁿ tī Goe̍h-si̍t ê pian-kài sán-seng chit-ê nâ-sek ê pò͘-piⁿ?
Chit-ê nâ-sek pò͘-piⁿ sī chin ê, m̄-koh chin phái khòaⁿ-tio̍h.
Che sī téng-lé-pài Goe̍h-si̍t ê sî-chūn, tī Tiong-kok Iâm-siâⁿ iōng HDR ki-su̍t hip-tio̍h ê siòng-phìⁿ.
Che í-keng iōng só͘-ūi chhú-lí ê hong-sek kā goe̍h-niû ê kng-tō͘ tiâu-chéng kòe ah, án-ni sek-chhái ē khah bêng-hián.
Chiàⁿ-pêng ē-kha ê phú-sek sī goe̍h-niû pún-tē ê se̍k, sī ti̍t-chiap hoán-siā thài-iông-kng ê se̍k.
Tò-pêng bīn-téng ê goe̍h-niû bô ti̍t-chiap khì hō͘ thài-iông-kng chiò--tio̍h, in-ūi khì hō͘ Tē-kiû ê o͘-iáⁿ cha̍h-tio̍h ah.
M̄-koh thài-iông-kng thàng-kòe Tē-kiû kāu-kāu ê tōa-khì-chân liáu-āu, sui-jiân ū khah-àm, mā-sī ū chiò-tio̍h goe̍h-niû.
Án-ni khì chiò--tio̍h ê goe̍h-niû sī âng-sek ê, lán kā kiò-chò Hoeh-goe̍h.
Che kah tī Tē-kiû khòaⁿ--tio̍h ê âng-sek ji̍t-lo̍h sī kāng-khoán ê goân-in.
In-ūi khong-khì ē kā tōa-pō͘-hūn ê nâ-kng sàn-siā, chhun--ê khòaⁿ--tio̍h-ê tō-sī âng-sek ê.
Chit-ê bô sù-siông ê nâ-sek pò͘-piⁿ sī pa̍t-khoán goân-in.
Chit-ê nâ-sek sī thài-iông-kng thàng-kòe ko-chân ê Tē-kiû tōa-khì, chia ê âng-kng khì hō͘ chhàu-ióng khip-siu khì ah, soah chhun nâ-kng.
Miâ-á-chài ū Ji̍t-choân-si̍t, m̄-koh chin put-hēng, kan-na tī Tē-kiû lâm-ke̍k hū-kīn chiah khòaⁿ-ū.

## [KIP] Ū nâ-sik pòo-pinn ê Hueh-gue̍h
Sī siánn-mih mī-kiānn tī Gue̍h-si̍t ê pian-kài sán-sing tsit-ê nâ-sik ê pòo-pinn?
Tsit-ê nâ-sik pòo-pinn sī tsin ê, m̄-koh tsin phái khuànn-tio̍h.
Tse sī tíng-lé-pài Gue̍h-si̍t ê sî-tsūn, tī Tiong-kok Iâm-siânn iōng HDR ki-su̍t hip-tio̍h ê siòng-phìnn.
Tse í-king iōng sóo-uī tshú-lí ê hong-sik kā gue̍h-niû ê kng-tōo tiâu-tsíng kuè ah, án-ni sik-tshái ē khah bîng-hián.
Tsiànn-pîng ē-kha ê phú-sik sī gue̍h-niû pún-tē ê si̍k, sī ti̍t-tsiap huán-siā thài-iông-kng ê si̍k.
Tò-pîng bīn-tíng ê gue̍h-niû bô ti̍t-tsiap khì hōo thài-iông-kng tsiò--tio̍h, in-uī khì hōo Tē-kiû ê oo-iánn tsa̍h-tio̍h ah.
M̄-koh thài-iông-kng thàng-kuè Tē-kiû kāu-kāu ê tuā-khì-tsân liáu-āu, sui-jiân ū khah-àm, mā-sī ū tsiò-tio̍h gue̍h-niû.
Án-ni khì tsiò--tio̍h ê gue̍h-niû sī âng-sik ê, lán kā kiò-tsò Hueh-gue̍h.
Tse kah tī Tē-kiû khuànn--tio̍h ê âng-sik ji̍t-lo̍h sī kāng-khuán ê guân-in.
In-uī khong-khì ē kā tuā-pōo-hūn ê nâ-kng sàn-siā, tshun--ê khuànn--tio̍h-ê tō-sī âng-sik ê.
Tsit-ê bô sù-siông ê nâ-sik pòo-pinn sī pa̍t-khuán guân-in.
Tsit-ê nâ-sik sī thài-iông-kng thàng-kuè ko-tsân ê Tē-kiû tuā-khì, tsia ê âng-kng khì hōo tshàu-ióng khip-siu khì ah, suah tshun nâ-kng.
Miâ-á-tsài ū Ji̍t-tsuân-si̍t, m̄-koh tsin put-hīng, kan-na tī Tē-kiû lâm-ki̍k hū-kīn tsiah khuànn-ū.

## [English] A Blue-Banded Blood Moon
What causes a blue band to cross the Moon during a lunar eclipse?
The blue band is real but usually quite hard to see.
The featured [HDR][HDR] image of last week's lunar eclipse, however -- taken from [Yancheng][Yancheng], [China][China] -- has been digitally processed to equalize the Moon's brightness and exaggerate [the colors][the colors].
The [gray color][gray color] of the bottom right is [the Moon][the Moon]'s natural color, directly illuminated by sunlight.
The upper left part of the Moon is not directly lit by the Sun since it is [being eclipsed][being eclipsed e] -- it in the [Earth's shadow][Earth's shadow e].
It is faintly lit, though, by sunlight that has passed deep through [Earth's atmosphere][Earth's atmosphere].
This part of the Moon is red -- and called a [blood Moon][blood Moon] -- for the same reason that Earth's sunsets are red: because air scatters away [more blue][more blue] light than red.
The unusual [blue band][blue band] is different -- its color is created by sunlight that has passed high through Earth's atmosphere, where [red light][red light] is better absorbed by ozone than [blue][blue].
A [total eclipse of the Sun][total eclipse of the Sun] will occur tomorrow but, [unfortunately][unfortunately], totality be [visible only][visible only] near the [Earth's South Pole][Earth's South Pole].

## 詞彙學習

|漢羅|POJ|KIP|華語|English|
|-|-|-|-|-|
|血月|Hoeh-goe̍h|Hueh-gue̍h|血月|Blood Moon|
|散射|sàn-siā|sàn-siā|散射|scatter|
|日全食|ji̍t-choân-si̍t|ji̍t-tsuân-si̍t|日全食|total solar eclipse|
|臭氧|chhàu-ióng|tshàu-ióng|臭氧|ozone|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[HDR]:https://en.wikipedia.org/wiki/High_dynamic_range
[Yancheng]:https://youtu.be/E5d8KY_LU6Q
[China]:https://en.wikipedia.org/wiki/China
[the colors]:https://apod.nasa.gov/apod/ap201111.html
[gray color]:https://www.universetoday.com/19626/color-of-the-moon/
[the Moon]:https://solarsystem.nasa.gov/moons/earths-moon/in-depth/
[being eclipsed e]:https://apod.nasa.gov/apod/ap210525.html
[being eclipsed t]:https://apod.tw/daily/20210525/
[Earth's shadow e]:https://apod.nasa.gov/apod/ap211125.html
[Earth's shadow t]:https://apod.tw/daily/20211125/
[Earth's atmosphere]:https://www.nasa.gov/mission_pages/sunearth/science/atmosphere-layers2.html
[blood Moon]:https://www.timeanddate.com/eclipse/blood-moon.html
[more blue]:https://spaceplace.nasa.gov/blue-sky/en/
[blue band]:https://science.nasa.gov/science-news/science-at-nasa/2014/18sep_lunareclipse
[red light]:https://www.atoptics.co.uk/highsky/hozon.htm
[blue]:https://www.pbs.org/newshour/science/ozone-challenge-can-see-turquoise-lunar-eclipse
[total eclipse of the Sun]:https://www.nasa.gov/content/dec-4-2021-eclipse
[unfortunately]:https://static.onecms.io/wp-content/uploads/sites/20/2018/05/21042210_264995290674140_8840525631411191808_n.jpg
[visible only]:https://apod.nasa.gov/apod/ap170730.html
[Earth's South Pole]:https://en.wikipedia.org/wiki/Antarctica

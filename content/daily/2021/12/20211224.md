---
title: "M1：毛蟹星雲"
date: 2021-12-24
publishdate: 2021-12-24T12:00:00+0800
tags: [毛蟹星雲脈動星, 中子星, 毛蟹星雲, 超新星殘骸, 彗星, Messier, M1, 硫磺, 水素, 酸素, 發射線, 雲絲, 狹頻, 闊頻, 金牛座, 電磁波, 頻譜]
hero: https://apod.nasa.gov/apod/image/2112/Sherick_M1_SHOLRGB_12-5-21a_1024.jpg
summary: 毛蟹星雲 ê 編號是 M1，伊毋是彗星，是 18 世紀 Charles Messier 星表頭一个天體。
categories: [podcast]
vocals: [蔡老師]
---

{{% apod %}}

- 原始文章：[M1: The Crab Nebula](https://apod.nasa.gov/apod/ap211224.html)
- 影像來源 kah [版權][copyright]：[Michael Sherick](https://www.astrobin.com/users/sagrada737/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cl0wliiut003i0h27dnmg0j9j" >}}

## [漢羅] M1：毛蟹星雲
毛蟹星雲 ê 編號是 M1，伊毋是彗星，是 18 世紀 [Charles Messier][Charles Messier's] 星表頭一个天體。
實際上，咱這馬已經知影 [毛蟹星雲][the Crab] 其實是一个 [超新星殘骸][supernova remnant]，是大質量恆星死亡爆炸了後 ê 雲屑仔。
天文學家 tī 1054 年 ê 時陣 [to̍h 有發現伊][witnessed by astronomers] 矣。
這是用 [地面望遠鏡翕 ê 影像][This sharp, ground-based]，是 kā 闊頻 kah 狹頻資料鬥做這張遮爾清楚 ê 彩色相片。
狹頻資料是追蹤硫磺離子、水素離子、酸素原子 ê 發射線，是欲探索 [脹大星雲][expanding cloud] 內底交纏做伙 ê 雲絲。
對現代天文學家來講，其中上特別 ê 天體是 [毛蟹星雲脈動星][the Crab Pulsar]，to̍h 是相片中央上光彼粒，這是一粒一秒鐘踅 30 擺 ê 中子星。
這粒恆星核心崩塌 ê 殘骸 to̍h kah [宇宙發電機 仝款][Like a cosmic dynamo]，伊是毛蟹星雲 ê 動力來源，予伊 tī 電磁波頻譜產生發射線。
毛蟹星雲差不多是 12 光年闊，伊 tī [金牛座][constellation Taurus t] 內底，離咱干焦 6500 光年遠爾爾。

## [POJ] M-i̍t: Mô͘-hē-seng-hûn
Mô͘-hē-seng-hûn ê pian-hō sī M-i̍t, i m̄-sī hui-chhiⁿ, sī cha̍p-poeh sè-kí Charles Messier seng-piáu thâu-chi̍t-ê thian-thé.
Si̍t-chè-siōng, lán chit-má í-keng chai-iáⁿ Mô͘-hē-seng-hûn kî-si̍t sī chi̍t-ê chhiau-sin-seng chân-hâi, sī tōa-chit-liōng hêng-chhiⁿ sí-bông po̍k-chà liáu-āu ê hûn-sap-á.
Thian-bûn-ha̍k-ka tī it-khòng-ngó͘-sù nî ê sî-chūn to̍h ū hoat-hiān i ah.
Che sī iōng tē-bīn bōng-oán-kiàⁿ hip ê iáⁿ-siōng, sī kā khoah-pîn kah e̍h-pîn chu-liāu tàu-chò chit-tiuⁿ chiah-nī chheng-chhó͘ ê chhái-sek siòng-phìⁿ.
E̍h-pîn chu-liāu sī tui-chong liû-hông lî-chú, chúi-sò͘ lî-chú, sàng-sò͘ goân-chú ê hoat-siā-sòaⁿ, sī beh thàm-soh tiùⁿ-tōa seng-hûn lāi-té kau-tîⁿ chò-hóe ê hûn-si.
Tùi hiān-tāi thian-bûn-ha̍k-ka lâi-kóng, kî-tiong siōng te̍k-pia̍t ê thian-thé sī Mô͘-hē-seng-hûn be̍h-tōng-chhiⁿ, to̍h sī siòng-phìⁿ tiong-ng siōng kng hit-lia̍p, che sī chi̍t-lia̍p chi̍t-bió-cheng se̍h saⁿ-cha̍p pái ê tiōng-chú-chhiⁿ.
Chit-lia̍p hêng-chhiⁿ he̍k-sim pang-la̍p ê chân-hâi to̍h kah ú-tiū hoat-tiān-ki kāng-khoán, i sī Mô͘-hē-seng-hûn ê tōng-le̍k lâi-goân, hō͘ i tī tiān-chû-pho pîn-phó͘ sán-seng hoat-siā-sòaⁿ.
Mô͘-hē-seng-hûn chha-put-to sī cha̍p-jī kng-nî khoah, i tī Kim-gû-chō lāi-té, lî lán kan-na la̍k-chheng-gō͘-pah kng-nî hn̄g niā-niā.


## [KIP] M-i̍t: Môo-hē-sing-hûn
Môo-hē-sing-hûn ê pian-hō sī M-i̍t, i m̄-sī hui-tshinn, sī tsa̍p-pueh sè-kí Charles Messier sing-piáu thâu-tsi̍t-ê thian-thé.
Si̍t-tsè-siōng, lán tsit-má í-king tsai-iánn Môo-hē-sing-hûn kî-si̍t sī tsi̍t-ê tshiau-sin-sing tsân-hâi, sī tuā-tsit-liōng hîng-tshinn sí-bông po̍k-tsà liáu-āu ê hûn-sap-á.
Thian-bûn-ha̍k-ka tī it-khòng-ngóo-sù nî ê sî-tsūn to̍h ū huat-hiān i ah.
Tse sī iōng tē-bīn bōng-uán-kiànn hip ê iánn-siōng, sī kā khuah-pîn kah e̍h-pîn tsu-liāu tàu-tsò tsit-tiunn tsiah-nī tshing-tshóo ê tshái-sik siòng-phìnn.
E̍h-pîn tsu-liāu sī tui-tsong liû-hông lî-tsú, tsuí-sòo lî-tsú, sàng-sòo guân-tsú ê huat-siā-suànn, sī beh thàm-soh tiùnn-tuā sing-hûn lāi-té kau-tînn tsò-hué ê hûn-si.
Tuì hiān-tāi thian-bûn-ha̍k-ka lâi-kóng, kî-tiong siōng ti̍k-pia̍t ê thian-thé sī Môo-hē-sing-hûn be̍h-tōng-tshinn, to̍h sī siòng-phìnn tiong-ng siōng kng hit-lia̍p, tse sī tsi̍t-lia̍p tsi̍t-bió-tsing se̍h sann-tsa̍p pái ê tiōng-tsú-tshinn.
Tsit-lia̍p hîng-tshinn hi̍k-sim pang-la̍p ê tsân-hâi to̍h kah ú-tiū huat-tiān-ki kāng-khuán, i sī Môo-hē-sing-hûn ê tōng-li̍k lâi-guân, hōo i tī tiān-tsû-pho pîn-phóo sán-sing huat-siā-suànn.
Môo-hē-sing-hûn tsha-put-to sī tsa̍p-jī kng-nî khuah, i tī Kim-gû-tsō lāi-té, lî lán kan-na la̍k-tshing-gōo-pah kng-nî hn̄g niā-niā.

## [English] M1: The Crab Nebula
The Crab Nebula is cataloged as M1, the first object on [Charles Messier's][Charles Messier's] famous 18th century list of things which are not comets.
In fact, [the Crab][the Crab] is now known to be a [supernova remnant][supernova remnant], debris from the death explosion of a massive star, [witnessed by astronomers][witnessed by astronomers] in the year 1054.
[This sharp, ground-based][This sharp, ground-based] telescopic view combines broadband color data with narrowband data that tracks emission from ionized sulfur, hydrogen, and oxygen atoms to explore the tangled filaments within the still [expanding cloud][expanding cloud].
One of the most exotic objects known to modern astronomers, [the Crab Pulsar][the Crab Pulsar], a neutron star spinning 30 times a second, is visible as a bright spot near the nebula's center.
[Like a cosmic dynamo][Like a cosmic dynamo], this collapsed remnant of the stellar core powers the Crab's emission across the electromagnetic spectrum.
Spanning about 12 light-years, the Crab Nebula is a mere 6,500 light-years away in the [constellation Taurus][constellation Taurus e].

## 詞彙學習（漢羅/POJ/KIP/華文/English）
- 【超新星殘骸】chhiau-sin-seng chân-hâi/tshiau-sin-sing tsân-hâi/超新星殘骸/supernova remnant
- 【毛蟹星雲】Mô͘-hē-seng-hûn/Môo-hē-sing-hûn/蟹狀星雲/the Crab Nebula
- 【毛蟹星雲脈動星】Mô͘-hē-seng-hûn be̍h-tōng-chhiⁿ/Môo-hē-sing-hûn be̍h-tōng-tshinn/蟹狀星雲脈衝星/the Crab Pulsar
- 【中子星】tiōng-chú-chhiⁿ/tiōng-tsú-tshinn/中子星/neutron star
- 【硫磺】liû-hông/liû-hông/硫/sulfur
- 【水素】chúi-sò͘/tsuí-sòo/氫/hydrogen
- 【酸素】sǹg-sò͘/sǹg-sòo/氧/oxygen
- 【酸素】sàng-sò͘/sàng-sòo/氧氣/oxygen
- 【雲絲】hûn-si/hûn-si/絲狀結構/filament
- 【狹頻】e̍h-pîn/e̍h-pîn/窄頻/narrowband
- 【闊頻】khoan-pîn/khuan-pîn/寬頻/broadband
- 【電磁波頻譜】tiān-chû-pho pîn-phó͘/tiān-tsû-pho pîn-phóo/電磁波頻譜/
- 【金牛座】Kim-gû-chō/Kim-gû-tsō/金牛座/Taurus
- 【崩塌】pang-la̍p/pang-la̍p/崩塌/collapse

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Charles Messier's]:https://www.nasa.gov/content/explore-the-night-sky-hubble-s-messier-catalog-bio
[the Crab]:http://messier.seds.org/more/m001_rosse.html
[supernova remnant]:https://chandra.harvard.edu/xray_sources/supernovas.html
[witnessed by astronomers]:http://messier.seds.org/more/m001_sn.html
[This sharp, ground-based]:https://www.astrobin.com/sy8bt5/
[expanding cloud]:http://vimeo.com/71117055
[the Crab Pulsar]:https://apod.nasa.gov/apod/ap050326.html
[Like a cosmic dynamo]:https://apod.nasa.gov/apod/ap180317.html
[constellation Taurus e]:https://apod.nasa.gov/apod/ap211022.html
[constellation Taurus t]:https://apod.tw/daily/20211022/

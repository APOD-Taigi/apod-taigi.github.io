---
title: Tī 月球頂懸 ê 太空站烏影
date: 2021-12-06
publishdate: 2021-12-06T12:00:00+0800
tags: [國際太空站, 隕石坑 Tycho, ISS, 太陽能枋]
hero: https://apod.nasa.gov/apod/fap/image/2112/IssMoon_McCarthy_960.jpg
summary: 月球面頂哪會有一个奇怪 ê 烏點？ 這是 國際太空站 (ISS) 啦！ 頂個月，為著欲翕著這个 踅地球 leh 行 ê 太空站，時間愛節甲拄拄好。
categories: [podcast]
vocals: [阿錕]
---

{{% apod %}}

- 原始文章：[Space Station Silhouette on the Moon](https://apod.nasa.gov/apod/ap211206.html)
- 影像來源 kah 版權：[Andrew McCarthy](https://www.instagram.com/cosmic_background/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckxdhpk996qiq0910dx3hdr0s" >}}

## [漢羅] Tī 月球頂懸 ê 太空站烏影
月球面頂哪會有一个奇怪 ê 烏點？
這是 [國際太空站 (ISS)][International Space Station] 啦！
頂個月，為著欲翕著這个 [踅地球 leh 行 ê 太空站][Earth-orbiting space platform]，時間愛節甲拄拄好。
伊 to̍h 拄仔好行過一半發光 ê 膨月頭前。
這張組合相片是 tī [美國][USA] [Arizona][Arizona] 州 ê [Payson][Payson] 翕 ê，是 kā 足濟張 ISS ùi [月球][the Moon] 面頭前行過 ê 1/2000 秒 [影像][a video] 提來疊做一張 ê。
你若是 [較細膩檢查][close inspection] 這个 [ISS 翕著 ê 影像][crisp ISS silhouette]，你 to̍h 會當看著足大 ê 太陽能枋 kah 鷹架。
你會當 tī 倒爿頂懸看著較光 ê [隕石坑 Tycho][crater Tycho]。
淺色 ê 地表是高原，較光滑、較暗 ê 是月海。
這个線頂 [工具會當 kā 你講][tools can tell you when]，你這馬 ê 所在是毋是會當看著 [國際太空站][International Space Station]。



## [POJ] Tī Goe̍h-kiû téng-koân ê thài-khong-chām o͘-iáⁿ
Goe̍h-kiû bīn-téng ná-ē ū chi̍t-ê kî-koài ê o͘-tiám?
Che sī Kok-chè-thài-khong-chām (ISS) la̍h!
Téng-kò-goe̍h, ūi-tio̍h beh hip-tio̍h chit-ê se̍h Tē-kiû leh kiâⁿ ê thài-khong-chām, sî-kan ài chat kah tú-tú-hó.
I to̍h tú-á-hó kiâⁿ-kòe chi̍t-poàn hoat-kng ê phòng-goe̍h thâu-chêng.
Chit-tiuⁿ cho͘-ha̍p siòng-phìⁿ sī tī Bí-kok Arizona chiu ê Payson hip ê, sī kā chiok-chōe-tiuⁿ ISS ùi goe̍h-kiû bīn-thâu-chêng kiâⁿ-kòe ê nn̄g-chheng-hun-chi-it bió iáⁿ-siōng thê-lâi chit-tiuⁿ ê.
Lí nā-sī khah sè-lī kiám-cha chit-ê ISS hip-tio̍h ê iáⁿ-siōng, lí to̍h ē-tàng khòaⁿ-tio̍h chiok-tōa ê thài-iông-lêng-pang kah eng-kè.
Lí ē-tàng tī tò-pêng téng-koân khòaⁿ-tio̍h khah-kng ê ún-se̍k-kheⁿ Tycho.
Chhián-sek ê tē-piáu sī ko-goân, khah kng-ku̍t ê sī goe̍h-hái.
Chit-ê sòaⁿ-téng kang-kū ē-tàng kā lí kóng, lí chit-má ê só͘-chāi sī-m̄-sī ē-tàng khòaⁿ-tio̍h Kok-chè-thài-khong-chām.
## [KIP] Tī Gue̍h-kiû tíng-kuân ê thài-khong-tsām oo-iánn
Gue̍h-kiû bīn-tíng ná-ē ū tsi̍t-ê kî-kuài ê oo-tiám?
Tse sī Kok-tsè-thài-khong-tsām (ISS) la̍h!
Tíng-kò-gue̍h, uī-tio̍h beh hip-tio̍h tsit-ê se̍h Tē-kiû leh kiânn ê thài-khong-tsām, sî-kan ài tsat kah tú-tú-hó.
I to̍h tú-á-hó kiânn-kuè tsi̍t-puàn huat-kng ê phòng-gue̍h thâu-tsîng.
Tsit-tiunn tsoo-ha̍p siòng-phìnn sī tī Bí-kok Arizona tsiu ê Payson hip ê, sī kā tsiok-tsuē-tiunn ISS uì gue̍h-kiû bīn-thâu-tsîng kiânn-kuè ê nn̄g-tshing-hun-tsi-it bió iánn-siōng thê-lâi tsit-tiunn ê.
Lí nā-sī khah sè-lī kiám-tsa tsit-ê ISS hip-tio̍h ê iánn-siōng, lí to̍h ē-tàng khuànn-tio̍h tsiok-tuā ê thài-iông-lîng-pang kah ing-kè.
Lí ē-tàng tī tò-pîng tíng-kuân khuànn-tio̍h khah-kng ê ún-si̍k-khenn Tycho.
Tshián-sik ê tē-piáu sī ko-guân, khah kng-ku̍t ê sī gue̍h-hái.
Tsit-ê suànn-tíng kang-kū ē-tàng kā lí kóng, lí tsit-má ê sóo-tsāi sī-m̄-sī ē-tàng khuànn-tio̍h Kok-tsè-thài-khong-tsām.

## [English] Space Station Silhouette on the Moon
What's that unusual spot on the Moon?
It's the [International Space Station][International Space Station].
Using precise timing, the [Earth-orbiting space platform][Earth-orbiting space platform] was photographed in front of a partially lit [gibbous Moon][gibbous Moon] last month.
The featured composite, taken from [Payson][Payson], [Arizona][Arizona], [USA][USA] last month, was intricately composed by combining, in part, many 1/2000-second images from [a video][a video] of the ISS crossing [the Moon][the Moon].
A [close inspection][close inspection] of this unusually [crisp ISS silhouette][crisp ISS silhouette] will reveal the outlines of numerous solar panels and trusses.
The bright [crater Tycho][crater Tycho] is visible on the upper left, as well as comparatively rough, light colored terrain known as [highlands][highlands], and relatively smooth, dark colored areas known as [maria][maria].
On-line [tools can tell you when][tools can tell you when] the [International Space Station][International Space Station] will be visible from your area.



## 詞彙學習（漢羅/POJ/KIP/華語/English）
- 【膨月】phòng-goe̍h/phòng-goe̍h/凸月/gibbous Moon
- 【國際太空站】Kok-chè-thài-khong-chām/Kok-tsè-thài-khong-tsām/國際太空站/International Space Station
- 【太陽能枋】thài-iông-lêng-pang/thài-iông-lîng-pang/太陽能板/solar panel



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply


[International Space Station]:https://www.nasa.gov/mission_pages/station/main/index.html
[Earth-orbiting space platform]:https://apod.nasa.gov/apod/ap110309.html
[gibbous Moon]:https://apod.nasa.gov/apod/ap181119.html
[Payson]:https://youtu.be/c0Oa6MQ5URk
[Arizona]:https://en.wikipedia.org/wiki/Arizona
[USA]:https://en.wikipedia.org/wiki/United_States
[a video]:https://apod.nasa.gov/apod/fap/image/2112/IssMoon_McCarthy.mp4
[the Moon]:https://solarsystem.nasa.gov/moons/earths-moon/in-depth/
[close inspection]:https://i0.wp.com/cattraveltips.com/wp-content/uploads/kitten-staring-in-fishbowl-home-cropped.jpg
[crisp ISS silhouette]:https://apod.nasa.gov/apod/ap150731.html
[crater Tycho]:https://apod.nasa.gov/apod/ap180507.html
[highlands]:https://www.nasa.gov/mission_pages/grail/multimedia/pia16600.html
[maria]:https://en.wikipedia.org/wiki/Lunar_mare
[tools can tell you when]:http://spotthestation.nasa.gov/
[International Space Station]:https://apod.nasa.gov/apod/ap151109.html

---
title: 日全食
date: 2021-12-09
publishdate: 2021-12-09T12:00:00+0800
tags: [日全食, 南極, 日珥, 日冕, 月盤]
hero: https://apod.nasa.gov/apod/fap/image/2112/SOLARECLIPSE2021FORDISTROHighRes1024.jpg
summary: 12 月 4 號 ê 日全食，干焦一寡人看會著，in to̍h 徛 tī 月球 ê 烏影 下底。 這是天體力學 決定 ê，毋是地理邊界決定 ê。
categories: [podcast]
vocals: [阿錕]
---

{{% apod %}}

- 原始文章：[A Total Eclipse of the Sun](https://apod.nasa.gov/apod/ap211209.html)
- 影像來源 kah [版權][copyright]：Theo Boris, Christian A. Lockwood, David Zimmerman ([JM Pasachoff Antarctic Expedition](https://sites.williams.edu/eclipse/2021-december-04-total-eclipse/))；
影像合成：Zev Hoover and Ronald Dantowitz (MARS Scientific)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckxnhmsc14q7r0858o0om1kti" >}}

## [漢羅] 日全食
[12 月 4 號 ê 日全食][December 4 total eclipse]，干焦一寡人看會著，in to̍h 徛 tī [月球 ê 烏影][Moon's shadow] 下底。
這是天體力學 [決定 ê][Determined by]，毋是地理邊界決定 ê。
這擺日全食 ê 路線足狹 ê，閣迒過地球較歹到 ê 南極大陸。
毋閣猶是有一寡日食愛好者，衫穿有夠，逐到足寒 ê 南極，才會有這个榮幸 tī [遮爾清氣 ê 天頂][spectacle in Antarctica's cold but clear skies.] 翕著日全食。
這張是 tī 月球烏影下底 ê [聯合冰川][at Union Glacier] 地面望遠鏡 tī 日全食拄欲開始進前翕 ê。
有翕著太陽去予月盤烏影閘著了後，ùi 頂懸邊仔走出來 ê 光線。
你嘛會當注意看太陽面頂邊仔 ê 粉紅仔色日珥。
日冕是太陽 ê 外層大氣，日全食 ê [日冕實在是足壯觀 ê][magnificent solar corona t]。
按呢這張較闊 ê 太陽組合圖 to̍h 有符合咱 ê 期待。



## [POJ] Ji̍t-choân-si̍t
Cha̍p-jī goe̍h sì hō ê Ji̍t-choân-si̍t, kan-na chi̍t-kóa-lâng khòaⁿ-ē-tio̍h, in to̍h khiā tī Goe̍h-kiû ê o͘-iáⁿ ē-té.
Che sī thian-thé-le̍k-ha̍k koat-tēng ê, m̄-sī tē-lí-pian-kài koat-tēng ê.
Chit-pái Ji̍t-choân-si̍t ê lō͘-sòaⁿ chiok-e̍h ê, koh hāⁿ kòe Tē-kiû khah-phái kàu ê lâm-ke̍k tāi-lio̍k.
M̄-koh iáu-sī ū chi̍t-kóa Ji̍t-si̍t ài-hòⁿ-chiá, saⁿ chhēng-ū-kàu, jiok-kàu chiok-kôaⁿ ê lâm-ke̍k, chiah-ē ū chit-ê êng-hēng tī chiah-nī chheng-khì ê thiⁿ-téng hip-tio̍h Ji̍t-choân-si̍t.
Chit-tiuⁿ sī tī Goe̍h-kiû o͘-iáⁿ ē-té ê Liân-ha̍p-peng-chhoan tē-bīn bōng-oán-kiàⁿ tī Ji̍t-choân-si̍t tú-beh khai-sí chìn-chêng hip ê.
Ū hip-tio̍h Thài-iông khì hō͘ goe̍h-pôaⁿ o͘-iáⁿ cha̍h-tio̍h liáu-āu, ùi téng-koân piⁿ-á cháu--chhut-lâi ê kng-sòaⁿ.
Lí mā ē-tàng chù-ì khòaⁿ Thài-iông bīn-téng piⁿ-á ê hún-âng-á-sek Ji̍t-jíⁿ.
Ji̍t-bián sī Thài-iông ê gōa-chân tōa-khì, Ji̍t-choân-si̍t ê ji̍t-bián si̍t-chāi-sī chiok chòng-koan ê.
Án-ni chit-tiuⁿ khah-khoah ê Thài-iông cho͘-ha̍p-tô͘ to̍h ū hû-ha̍p lán ê kî-thāi.

## [KIP] Ji̍t-tsuân-si̍t
Tsa̍p-jī gue̍h sì hō ê Ji̍t-tsuân-si̍t, kan-na tsi̍t-kuá-lâng khuànn-ē-tio̍h, in to̍h khiā tī Gue̍h-kiû ê oo-iánn ē-té.
Tse sī thian-thé-li̍k-ha̍k kuat-tīng ê, m̄-sī tē-lí-pian-kài kuat-tīng ê.
Tsit-ê Ji̍t-tsuân-si̍t e̍h-e̍h ê lōo-suànn hānn kuè Tē-kiû tsiok phái kàu ê lâm-ki̍k tāi-lio̍k.
M̄-koh iáu-sī ū tsi̍t-kuá Ji̍t-si̍t ài-hònn-tsiá, sann tshīng-ū-kàu, jiok-kàu tsiok-kuânn ê lâm-ki̍k, tsiah-ē ū tsit-ê îng-hīng tī tsiah-nī tshing-khì ê thinn-tíng hip-tio̍h Ji̍t-tsuân-si̍t.
Tsit-tiunn sī tī Gue̍h-kiû oo-iánn ē-té ê Liân-ha̍p-ping-tshuan tē-bīn bōng-uán-kiànn tī Ji̍t-tsuân-si̍t tú-beh khai-sí tsìn-tsîng hip ê.
Ū hip-tio̍h Thài-iông khì hōo gue̍h-puânn oo-iánn tsa̍h-tio̍h liáu-āu, uì tíng-kuân pinn-á tsáu--tshut-lâi ê kng-suànn.
Lí mā ē-tàng tsù-ì khuànn Thài-iông bīn-tíng pinn-á ê hún-âng-á-sik Ji̍t-jínn.
Ji̍t-bián sī Thài-iông ê guā-tsân tuā-khì, Ji̍t-tsuân-si̍t ê ji̍t-bián si̍t-tsāi-sī tsiok tsòng-kuan ê.
Án-ni tsit-tiunn khah-khuah ê Thài-iông tsoo-ha̍p-tôo to̍h ū hû-ha̍p lán ê kî-thāi.

## [English] A Total Eclipse of the Sun
Few were able to stand in the [Moon's shadow][Moon's shadow] and watch the [December 4 total eclipse][December 4 total eclipse] of the Sun.
[Determined by][Determined by] celestial mechanics and not geographical boundaries, the narrow path of totality tracked across planet Earth's relatively inaccessible southernmost continent.
Still, some enthusiastic and well-insulated eclipse chasers were rewarded with the dazzling [spectacle in Antarctica's cold but clear skies.][spectacle in Antarctica's cold but clear skies.] Taken just before the brief totality began, this image from a ground-based telescope inside the edge of the shadow path [at Union Glacier][at Union Glacier] catches a glimmer of sunlight near the top of the silhouetted lunar disk.
Look closely for the pinkish solar prominences arcing above the Sun's limb.
During totality, the [magnificent solar corona][magnificent solar corona e], the Sun's outer atmosphere, made its much anticipated appearance, seen in the composite view streaming far from the Sun's edge.


## 詞彙學習（台語漢字/POJ/KIP/華語漢字/English）
- 【日全食】Ji̍t-choân-si̍t/Ji̍t-tsuân-si̍t/日全食/total solar eclipse
- 【月盤】goe̍h-pôaⁿ/gue̍h-puânn/月盤/lunar disk
- 【日珥】Ji̍t-jíⁿ/Ji̍t-jínn/日珥/solar prominences
- 【日冕】Ji̍t-bián/Ji̍t-bián/日冕/solar corona
- 【聯合冰川】Liân-ha̍p-peng-chhoan/Liân-ha̍p-ping-tshuan/聯合冰川/the Union Glacier


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Moon's shadow]:https://twitter.com/NASA_Astronauts/status/1467235471440977928/photo/1
[December 4 total eclipse]:https://www.youtube.com/watch?v=J04GFN2Pq1w
[Determined by]:https://www.nasa.gov/content/dec-4-2021-eclipse
[spectacle in Antarctica's cold but clear skies.]:https://www.youtube.com/watch?v=2eD-e-kXwiI
[at Union Glacier]:https://www.youtube.com/watch?v=K77Vm22oxi8
[magnificent solar corona e]:https://apod.nasa.gov/apod/ap210107.html
[magnificent solar corona t]:https://apod.tw/daily/20210107/

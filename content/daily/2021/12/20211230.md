---
title: Leonard 彗星 ê 長尾溜
date: 2021-12-30
publishdate: 2021-12-30T11:45:00+0800
tags: [Leonard 彗星, 彗星, 彗尾, 近日點, 顯微鏡座, 黃道面, 太陽系, 木星, 太陽風, 磁場]
hero: https://apod.nasa.gov/apod/image/2112/tail_gasparri_web1024.jpg
summary: Leonard 彗星是 2021 年上光 ê 彗星。這兩張相片是 tī 智利 Atacama 沙漠 ê 天頂翕 ê，彗星 to̍h tī 這兩張相片 ê 倒爿下跤遐。
categories: [podcast]
vocals: [阿錕]
---

{{% apod %}}

- 原始文章：[The Further Tail of Comet Leonard](https://apod.nasa.gov/apod/ap211230.html)
- 影像來源 kah [版權][copyright]：[Daniele Gasparri](https://www.danielegasparri.com/en/pagina-iniziale-english/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckz1ht9qx3xg10859us6j4ybk" >}}

## [漢羅] Leonard 彗星 ê 長尾溜
[Leonard 彗星][Comet Leonard t] 是 2021 年上光 ê 彗星。
這兩張相片是 tī 智利 Atacama 沙漠 ê 天頂翕 ê，彗星 to̍h tī 這兩張相片 ê 倒爿下跤遐。
一月 3 號是 Leonard 彗星 ê 近日點，伊這馬當 leh 飛過去，[彗尾嘛愈來愈長，愈來愈看會著][Comet Leonard's visible tail]。
這是 kā 闊幅鏡頭翕 ê 幾若張相片疊做一張 ê（用烏白相片是欲予這个對比閣較明顯）。
按呢翕，是為著欲追蹤複雜 ê 離子尾溜。
是講，這个尾溜迒過天頂 60 度闊，實在是有夠長 ê 啦！
木星嘛足光 ê，tī 正爿下跤 ê 地平線附近爍咧爍咧。
這款物質是 ùi [Leonard 彗星 ê 核心][from Comet Leonard's nucleus] 蒸發出來 ê。
這差不多有 1 公里闊，內底有足濟沙塗、岩石、kah 冰。
這寡物件去予太陽光照甲面頂 ê 離子氣體 leh 發光，產生長長 ê 尾溜。
最近幾若禮拜 [彗核][comet's nucleus] 受著太陽風 kah 磁場 ê 影響，有當時仔會突然間爍一下。
這嘛造成彗尾產生無規則、[彎彎曲曲 ê 尾溜][pinched and twisted appearance]。
Leonard 彗星到近日點猶閣有幾若工，伊會繼續 [遮爾活跳跳][Comet Leonard's activity]。
彗星這馬 tī [太陽系黃道面 ê 南爿][south of the Solar System's]，掃過南天 ê 顯微鏡座。

## [POJ] Leonard Hui-chhiⁿ ê tn̂g-bóe-liu
Leonard hui-chhiⁿ sī jī-khòng-jī-it nî siōng-kng ê hui-chhiⁿ.
Chi̍t-nn̄g-tiuⁿ siòng-phìⁿ sī tī Tì-lī Atacama soa-bo̍k ê thiⁿ-téng hip ê, hui-chhiⁿ to̍h tī chit-nn̄g-tiuⁿ siòng-phìⁿ ê tò-pêng ē-kha.
It-goe̍h saⁿ hō sī Leonard hui-chhiⁿ ê kīn-ji̍t-tiám, i chit-má tng-leh poe--kòe-khì, hūi-bóe mā lú-lâi lú-tn̂g, lú-lâi lú khòaⁿ-ē-tio̍h.
Che sī kā khoah-pak kiàⁿ-thâu hip ê kúi-ā-tiuⁿ siòng-phìⁿ tha̍h-chò chi̍t-tiuⁿ ê (iōng o͘-pe̍h siòng-phìⁿ sī beh hō͘ chit-ê tùi-pí koh-khah bêng-hián).
Án-ne hip, sī ūi-tio̍h beh tui-chong ho̍k-cha̍p ê lî-chú bóe-liu.
Sī-kóng, chit-ê bóe-liu hāⁿ-kòe thiⁿ-téng la̍k-cha̍p tō͘ khoah, si̍t-chāi sī ū-kàu tn̂g ê lah!
Bo̍k-chhiⁿ mā chiok-kng ê, tī chiàⁿ-pêng ē-kha ê tē-pêng-sòaⁿ hū-kīn sih-leh-sih-leh.
Chit-khoán bu̍t-chit sī ùi Leonard hui-chhiⁿ ê he̍k-sim cheng-hoat chhut-lâi ê.
Che chha-put-to ū chi̍t kong-lí khoah, lāi-té ū chiok-chōe soa-thô͘, giâm-chio̍h, kah peng.
Chit-kóa mi̍h-kiāⁿ khì hō͘ thài-iông-kng chiò kah bīn-téng ê lî-chú khì-thé leh hoat-kng, sán-seng tn̂g-tn̂g ê bóe-liu.
Chòe-kīn kúi-ā lé-pài hūi-he̍k siū-tio̍h thài-iông-hong kah chû-tiûⁿ ê éng-hióng, ū-tang-sî-á ē tu̍t-jiân-kan sih chi̍t-ê.
Che mā chō-sêng hūi-bóe sán-seng bô-kui-chek, oan-oan-khiau-khiau ê bóe-liu.
Leonard hui-chhiⁿ kàu kīn-ji̍t-tiám iáu koh-ū kúi-ā-kang, i ē kè-sio̍k chiah-nī oa̍h-thiàu-thiàu.
Hui-chhiⁿ chit-má tī Thài-iông-hē n̂g-tō-bīn ê lâm-pêng, sàu-kòe lâm-thian ê Hián-bî-kiàⁿ-chō.

## [KIP] Leonard Hui-tshinn ê tn̂g-bué-liu
Leonard hui-tshinn sī jī-khòng-jī-it nî siōng-kng ê hui-tshinn.
Tsi̍t-nn̄g-tiunn siòng-phìnn sī tī Tì-lī Atacama sua-bo̍k ê thinn-tíng hip ê, hui-tshinn to̍h tī tsit-nn̄g-tiunn siòng-phìnn ê tò-pîng ē-kha.
It-gue̍h sann hō sī Leonard hui-tshinn ê kīn-ji̍t-tiám, i tsit-má tng-leh pue--kuè-khì, huī-bué mā lú-lâi lú-tn̂g, lú-lâi lú khuànn-ē-tio̍h.
Tse sī kā khuah-pak kiànn-thâu hip ê kuí-ā-tiunn siòng-phìnn tha̍h-tsò tsi̍t-tiunn ê (iōng oo-pe̍h siòng-phìnn sī beh hōo tsit-ê tuì-pí koh-khah bîng-hián).
Án-ne hip, sī uī-tio̍h beh tui-tsong ho̍k-tsa̍p ê lî-tsú bué-liu.
Sī-kóng, tsit-ê bué-liu hānn-kuè thinn-tíng la̍k-tsa̍p tōo khuah, si̍t-tsāi sī ū-kàu tn̂g ê lah!
Bo̍k-tshinn mā tsiok-kng ê, tī tsiànn-pîng ē-kha ê tē-pîng-suànn hū-kīn sih-leh-sih-leh.
Tsit-khuán bu̍t-tsit sī uì Leonard hui-tshinn ê hi̍k-sim tsing-huat tshut-lâi ê.
Tse tsha-put-to ū tsi̍t kong-lí khuah, lāi-té ū tsiok-tsuē sua-thôo, giâm-tsio̍h, kah ping.
Tsit-kuá mi̍h-kiānn khì hōo thài-iông-kng tsiò kah bīn-tíng ê lî-tsú khì-thé leh huat-kng, sán-sing tn̂g-tn̂g ê bué-liu.
Tsuè-kīn kuí-ā lé-pài huī-hi̍k siū-tio̍h thài-iông-hong kah tsû-tiûnn ê íng-hióng, ū-tang-sî-á ē tu̍t-jiân-kan sih tsi̍t-ê.
Tse mā tsō-sîng huī-bué sán-sing bô-kui-tsik, uan-uan-khiau-khiau ê bué-liu.
Leonard hui-tshinn kàu kīn-ji̍t-tiám iáu koh-ū kuí-ā-kang, i ē kè-sio̍k tsiah-nī ua̍h-thiàu-thiàu.
Hui-tshinn tsit-má tī Thài-iông-hē n̂g-tō-bīn ê lâm-pîng, sàu-kuè lâm-thian ê Hián-bî-kiànn-tsō.

## [English] The Further Tail of Comet Leonard
[Comet Leonard][Comet Leonard e], brightest comet of 2021, is at the lower left of these two panels captured on December 29 in dark Atacama desert skies.
Heading for its perihelion on January 3 [Comet Leonard's visible tail][Comet Leonard's visible tail] has grown.
Stacked exposures with a wide angle lens (also displayed in a reversed B/W scheme for contrast), trace the complicated ion tail for an amazing 60 degrees, with bright Jupiter shining near the horizon at lower right.
Material vaporizing [from Comet Leonard's nucleus][from Comet Leonard's nucleus], a mass of dust, rock, and ices about 1 kilometer across, has produced the long tail of ionized gas fluorescing in the sunlight.
Likely flares on the [comet's nucleus][comet's nucleus] and buffeting by magnetic fields and the solar wind in recent weeks have resulted in the tail's irregular [pinched and twisted appearance][pinched and twisted appearance].
Still days from its closest approach to the Sun, [Comet Leonard's activity][Comet Leonard's activity] should continue.
The comet is [south of the Solar System's][south of the Solar System's] ecliptic plane as it sweeps through the southern constellation Microscopium.

## 詞彙學習（漢羅/POJ/KIP/華語/English）
- 【闊幅鏡頭】khoah-pak kiàⁿ-thâu/khuah-pak kiànn-thâu/廣角鏡頭/wide angle lens
- 【近日點】kīn-ji̍t-tiám/kīn-ji̍t-tiám/近日點/perihelion
- 【彗尾】hūi-bóe/huī-bué/彗尾/comet's tail
- 【彗核】hūi-he̍k/huī-hi̍k/彗核/comet's nucleus
- 【黃道面】n̂g-tō-bīn/n̂g-tō-bīn/黃道面/ecliptic plane
- 【顯微鏡座】Hián-bî-kiàⁿ-chō/Hián-bî-kiànn-tsō/顯微鏡座/Microscopium
- 【太陽風】thài-iông-hong/thài-iông-hong/太陽風/solar wind
- 【磁場】chû-tiûⁿ/tsû-tiûnn/磁場/magnetic field


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Comet Leonard e]:https://apod.nasa.gov/apod/ap211225.html
[Comet Leonard t]:https://apod.tw/daily/20211225/
[Comet Leonard's visible tail]:https://www.facebook.com/media/set/?set=a.4214632848640902&type=3
[from Comet Leonard's nucleus]:https://www.nasa.gov/image-feature/goddard/2021/views-of-comet-leonard-from-two-sun-watching-spacecraft
[comet's nucleus]:https://ase.tufts.edu/cosmos/view_chapter.asp?id=12&page=5
[pinched and twisted appearance]:https://spaceweatherarchive.com/2021/12/28/a-disconnection-event-in-the-tail-of-comet-leonard/
[Comet Leonard's activity]:https://skyandtelescope.org/astronomy-news/comet-leonard-a-gift-at-christmastime/
[south of the Solar System's]:https://theskylive.com/3dsolarsystem?objs=cometleonard&date=2021-12-29&h=23&m=23&

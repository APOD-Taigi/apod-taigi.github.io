---
title: "HH 666 天體：龍骨座 ê 塗粉雲柱 kah 噴流"
date: 2021-12-14
publishdate: 2021-12-14T12:00:00+0800
tags: [HH 666, 噴流, 龍骨座星雲, 塗粉柱, 輻射, 哈伯太空望遠鏡, 紅外線, 恆星形成區]
hero: https://apod.nasa.gov/apod/fap/image/2112/HH666_HubbleOzsarac_960.jpg
summary: Tùi 一寡人來講，這看起來可能有成一个蜂岫。毋閣實際上，這張相片是哈伯太空望遠鏡翕 ê 宇宙塗粉柱。
---

{{% apod %}}

- 原始文章：[HH 666: Carina Dust Pillar with Jet](https://apod.nasa.gov/apod/ap211214.html)
- 影像提供：[NASA](https://www.nasa.gov/), [ESA](https://www.esa.int/), [Hubble](https://www.nasa.gov/mission_pages/hubble/main/index.html); 資料處理 kah 版權：[Mehmet Hakan Özsaraç](https://www.flickr.com/photos/mhozsarac/)
- 開放資源：[Browse 2,600+ codes in the Astrophysics Source Code Library](https://ascl.net/code/all)
- 台文翻譯：[An-Li Tsai][An-Li Tsai] ([NCU][NCU])

## [漢羅] HH 666 天體：龍骨座 ê 塗粉柱 kah 噴流
Tùi 一寡人來講，這看起來可能有成一个 [蜂岫][beehive]。
毋閣實際上，[這張相片][featured image] 是 [哈伯][Hubble] 太空望遠鏡翕 ê 宇宙塗粉柱。
伊有 2 [光年][light years] 長，to̍h tī [HH][Herbig-Haro] 666 天體 ê 內底。
這个天體是一个少年 ê 恆星，伊 當-leh 發射能量足強 ê 噴流。
這个結構是 tī 咱銀河系上大 ê 恆星形成區，[龍骨座星雲][Carina Nebula] ê 內底。
伊 tī 南天爍咧爍咧，離咱有 7500 光年遠。
這个 [塗粉柱][The pillar] ê 外形是去予 龍骨座星雲內底較少年、較高溫、較大質量恆星 ê [恆星風][winds] kah 輻射 kā 雕出來 ê。
是講 tī 這个恆星形成區內底，有一寡新 ê 恆星猶閣 leh 做。
用 [紅外線][infrared light] 來 kā 看，to̍h 會當 [迵過塗粉來看][dust-penetrating view] 較詳細 leh。
按呢 [to̍h 會當看著][shows] 兩个較狹 ê、[能量較強 ê 噴流][energetic jets]，ùi 猶藏 tī 塗粉內底、拄生出來 ê 恆星嬰仔噴出來。

## [POJ] HH lio̍k-lio̍k-lio̍k thian-thé: Lêng-kut-chō ê thô͘-hún-thiāu kah phùn-liû
Tùi chi̍t-kóa-lâng lâi-kóng, che khòaⁿ--khí-lâi khó-lêng ū sêng chi̍t-ê phang-siū.
M̄-koh si̍t-chè-siōng, chit-tiuⁿ siòng-phìⁿ sī Ha-peh-thài-khong-bōng-oán-kiàⁿ hip ê ú-tiū thô͘-hún-thiāu.
I ū nn̄g kng-nî tn̂g, to̍h tī HH lio̍k-lio̍k-lio̍k thian-thé ê lāi-té.
Chit-ê thian-thé sī chi̍t-ê siàu-liân ê hêng-chhiⁿ, i tng-leh hoat-siā lêng-liōng chiok-kiông ê phùn-liû.
Chit-ê kiat-kò͘ sī tī lán Gîn-hô-hē siōng-tōa ê hêng-chhiⁿ hêng-sêng-khu, Lêng-kut-chō seng-hûn ê lāi-té.
I tī lâm-thian sih-leh-sih-leh, lî lán ū chhit-chheng-gō͘-pah kng-nî hn̄g.
Chit-ê thô͘-hún-thiāu ê gōa-hêng sī khì hō͘ Lêng-kut-chō seng-hûn lāi-té khah siàu-liân, khah ko-un, khah tōa-chit-liōng hêng-chhiⁿ ê hêng-chhiⁿ-hong kah hok-siā kā tiau--chhut-lâi ê.
Sī-kóng tī chit-ê hêng-chhiⁿ hêng-sêng-khu lāi-té, ū chi̍t-kóa sin ê hêng-chhiⁿ iáu-koh leh chò.
Iōng âng-gōa-sòaⁿ lâi kā khòaⁿ, to̍h ē-tàng thàng-kòe thô͘-hún lâi khòaⁿ khah siông-sè leh.
Án-ni to̍h ē-tàng khòaⁿ-tio̍h nn̄g-ê khah-e̍h ê, lêng-liōng khah-kiông ê phùn-liû, ùi iáu chhàng tī thô͘-hún lāi-té, tú siⁿ--chhut-lâi ê hêng-chhiⁿ îⁿ-á phùn--chhut-lâi.

## [KIP] HH lio̍k-lio̍k-lio̍k thian-thé: Lîng-kut-tsō ê thôo-hún-thiāu kah phùn-liû
Tuì tsi̍t-kuá-lâng lâi-kóng, tse khuànn--khí-lâi khó-lîng ū sîng tsi̍t-ê phang-siū.
M̄-koh si̍t-tsè-siōng, tsit-tiunn siòng-phìnn sī Ha-peh-thài-khong-bōng-uán-kiànn hip ê ú-tiū thôo-hún-thiāu.
I ū nn̄g kng-nî tn̂g, to̍h tī HH lio̍k-lio̍k-lio̍k thian-thé ê lāi-té.
Tsit-ê thian-thé sī tsi̍t-ê siàu-liân ê hîng-tshinn, i tng-leh huat-siā lîng-liōng tsiok-kiông ê phùn-liû.
Tsit-ê kiat-kòo sī tī lán Gîn-hô-hē siōng-tuā ê hîng-tshinn hîng-sîng-khu, Lîng-kut-tsō sing-hûn ê lāi-té.
I tī lâm-thian sih-leh-sih-leh, lî lán ū tshit-tshing-gōo-pah kng-nî hn̄g.
Tsit-ê thôo-hún-thiāu ê guā-hîng sī khì hōo Lîng-kut-tsō sing-hûn lāi-té khah siàu-liân, khah ko-un, khah tuā-tsit-liōng hîng-tshinn ê hîng-tshinn-hong kah hok-siā kā tiau--tshut-lâi ê.
Sī-kóng tī tsit-ê hîng-tshinn hîng-sîng-khu lāi-té, ū tsi̍t-kuá sin ê hîng-tshinn iáu-koh leh tsò.
Iōng âng-guā-suànn lâi kā khuànn, to̍h ē-tàng thàng-kuè thôo-hún lâi khuànn khah siông-sè leh.
Án-ni to̍h ē-tàng khuànn-tio̍h nn̄g-ê khah-e̍h ê, lîng-liōng khah-kiông ê phùn-liû, uì iáu tshàng tī thôo-hún lāi-té, tú sinn--tshut-lâi ê hîng-tshinn înn-á phùn--tshut-lâi.

## [English] HH 666: Carina Dust Pillar with Jet

To some, it may look like a [beehive][beehive].
In reality, the [featured image][featured image] from the [Hubble][Hubble] Space Telescope captures a cosmic pillar of dust, two-[light years][light years] long, inside of which is [Herbig-Haro][Herbig-Haro] 666 -- a young star emitting powerful jets.
The structure lies within one of our galaxy's largest star forming regions, the [Carina Nebula][Carina Nebula], shining in southern skies at a distance of about 7,500 light-years.
[The pillar][The pillar]'s layered outline are shaped by the [winds][winds] and radiation of Carina's young, hot, massive stars, some of which are still forming inside the nebula.
A [dust-penetrating view][dust-penetrating view] in [infrared light][infrared light] better [shows][shows] the two, narrow, [energetic jets][energetic jets] blasting outward from a still hidden infant star.

## 詞彙學習（台語漢字/POJ/KIP/華語漢字/English）
- 【龍骨座星雲】Lêng-kut-chō seng-hûn/Lîng-kut-tsō sing-hûn/船底座星雲/Carina Nebula
- 【蜂岫】phang-siū/phang-siū/蜂巢/beehive
- 【塗粉柱】thô͘-hún-thiāu/thôo-hún-thiāu/灰塵/dust pillar
- 【噴流】phùn-liû/phùn-liû/噴流/jet
- 【恆星風】hêng-chhiⁿ-hong/hîng-tshinn-hong/恆星風/stellar wind
- 【輻射】hok-siā/hok-siā/輻射/radiation
- 【HH 666 天體】HH lio̍k-lio̍k柱-lio̍k thian-thé/HH lio̍k-lio̍k-lio̍k thian-thé/HH 666 天體/Herbig-Haro 666
- 【恆星形成區】hêng-chhiⁿ hêng-sêng-khu/hîng-tshinn hîng-sîng-khu/恆星形成區/star forming region


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[beehive]:https://i.pinimg.com/736x/b5/53/92/b553920e358c82d66e288fb339330614--natural-honey-honey-bees.jpg
[featured image]:https://www.flickr.com/photos/mhozsarac/51735764751/in/dateposted-public/
[Hubble]:https://www.nasa.gov/mission_pages/hubble/story/index.html
[light years]:https://en.wikipedia.org/wiki/Light-year
[Herbig-Haro]:https://apod.nasa.gov/apod/ap180311.html
[Carina Nebula]:https://apod.nasa.gov/apod/ap190623.html
[The pillar]:https://apod.nasa.gov/apod/ap150208.html
[winds]:https://apod.nasa.gov/apod/ap000318.html
[dust-penetrating view]:https://hubblesite.org/contents/media/images/2009/25/2601-Image.html
[infrared light]:https://science.nasa.gov/ems/07_infraredwaves
[shows]:https://noirlab.edu/public/images/noao-hh666/
[energetic jets]:https://svs.gsfc.nasa.gov/30945

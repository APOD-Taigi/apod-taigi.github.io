---
title: 冬節 ê 太陽 kah 銀河
date: 2021-12-21
publishdate: 2021-12-21T12:00:00+0800
tags: [銀河, 夏節, 冬節, 春分, 秋分, 黃道面, 赤經, 赤緯, 天球, 人馬座, 北半球, 南半球]
hero: https://apod.nasa.gov/apod/fap/image/2112/WinterSolsticeMW_Seip_1079.jpg
summary: 12 月 ê 冬節到矣！這是北半球寒天 kah 南半球熱天 ê 頭一工。夏節、冬節、春分、kah 秋分 這寡季節 ê 天文標記，是按照太陽逐年 tī 黃道面 kah tī 地球天頂 ê 位置來決定 ê。
categories: [podcast]
vocals: [阿錕]
---

{{% apod %}}

- 原始文章：[Solstice Sun and Milky Way](https://apod.nasa.gov/apod/ap211221.html)
- 影像提供 kah [版權][copyright]：[Stefan Seip](http://www.astromeeting.de/) ([TWAN](https://twanight.org/profile/stefan-seip/))
- 天文探索 kah 科普教育：[支援 APOD ê 博士班學程](https://asterisk.apod.com/viewtopic.php?f=28&t=41989)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckybsf9i94sos09312y3ky5sn" >}}

## [漢羅] 冬節 ê 太陽 kah 銀河
12 月 ê 冬節到矣！這是北半球寒天 kah 南半球熱天 ê 頭一工。
[夏節、冬節、春分、kah 秋分][solstice and equinox] 這寡季節 ê 天文標記，是按照太陽逐年 tī [黃道面][ecliptic] kah tī 地球天頂 ê 位置來決定 ê。
[這擺 ê 冬節點][this solstice] 發生 tī 今仔日 15:59 [世界時][UTC] ê 時陣，這當陣 ê 太陽是 tī 上南爿，[赤緯][declination] -23.5 度 ê 所在，[赤經][right ascension] 座標是 tī [天球][celestial sphere] 18 點 ê 所在。
這予 [太陽][Sun t]落 tī [銀河系中心][center of our Milky Way galaxy] 附近 ê [人馬座][constellation Sagittarius] 方向。
實際上，你若是會當 tī 較暗 ê 背景星 kah 星雲之下看著今仔日 ê [冬節太陽][Solstice Sun t]，按呢你看著 ê 景色可能 to̍h kah 這幅組合 ê 全景圖有小可仔 相-siâng。
[是講這實在是真無簡單 ê][really hard to do]，尤其是 tī 日時。
為著這个目標，咱 tī [Namibia 共和國][Namibia] 烏趖趖 ê 夜空 翕 [咱 ê 銀河][our fair galaxy]，才 kā 鬥做這張全景圖。
內底足光彼粒是太陽，是 tī [2015 年 12 月 21][2015 December 21] 翕 ê 速翕。
這是用數位方式 kā 疊 tī 今仔日北半球冬節 ê 位置，差不多是 tī 銀河系 ê 中心附近。

## [POJ] Tang-cheh ê Thài-iông kah Gîn-hô
Cha̍p-jī goe̍h ê tang-cheh kàu ah!
Che sī pak-pòaⁿ-kiû kôaⁿ-thiⁿ kah lâm-pòaⁿ-kiû joa̍h-thiⁿ ê thâu-chi̍t-kang.
Hā-cheh, tang-cheh, chhun-hun, kah chhiu-hun chit-kóa kùi-cheh ê thian-bûn piau-kì, sī àn-chiàu Thài-iông ta̍k-nî tī n̂g-tō-bīn kah tī Tē-kiû thiⁿ-téng ê ūi-tì lâi koat-tēng ê.
Chit-pái ê tang-cheh hoat-seng tī kin-á-ji̍t cha̍p-gō͘ tiám gō͘-cha̍p-káu hun sè-kài-sî ê sî-chūn, chit-tang-chūn ê Thài-iông sī tī siōng lâm-pêng, chhek-hūi hū-jī-cha̍p-saⁿ-tiám-gō͘ tō͘ ê só͘-chāi, chhek-keng chō-piau sī tī thian-kiû cha̍p-peh tiám ê só͘-chāi.
Che hō͘ Thài-iông lo̍h tī Gîn-hô-hē tiong-sim hū-kīn ê Jîn-má-chō hong-hiòng.
Si̍t-chè-siōng, lí nā-sī ē-tàng tī khah-àm ê pōe-kéng-chhiⁿ kah seng-hûn chi-hā khòaⁿ-tio̍h kin-á-ji̍t ê tang-cheh Thài-iông, án-ni lí khòaⁿ--tio̍h ê kéng-sek khó-lêng to̍h kah chit-pak cho͘-ha̍p ê choân-kéng-tô͘ ū sió-khóa-á sio-siâng.
Sī-kóng che si̍t-chāi sī chin bô kán-tan ê, iû-kî sī tī ji̍t-sî.
Ūi-tio̍h chit-ê bo̍k-piau, lán tī Namibia kiōng-ha̍p-kok o͘-sô-sô ê iā-khong hip lán ê Gîn-hô, chiah kā tàu-chò chit-tiuⁿ choân-kéng-tô͘.
Lāi-té chiok-kng hit-lia̍p sī Thài-iông, sī tī jī-khòng-it-ngó͘ nî cha̍p-jī goe̍h jī-it hip ê sok-hip.
Che sī iōng só͘-ūi hong-sek kā tha̍h tī kin-á-ji̍t pak-pòaⁿ-kiû tang-cheh ê ūi-tì, chha-put-to sī tī Gîn-hô-hē ê tiong-sim hū-kīn.

## [KIP] Tang-tseh ê Thài-iông kah Gîn-hô
Tsa̍p-jī gue̍h ê tang-tseh kàu ah!
Tse sī pak-puànn-kiû kuânn-thinn kah lâm-puànn-kiû jua̍h-thinn ê thâu-tsi̍t-kang.
Hā-tseh, tang-tseh, tshun-hun, kah tshiu-hun tsit-kuá kuì-tseh ê thian-bûn piau-kì, sī àn-tsiàu Thài-iông ta̍k-nî tī n̂g-tō-bīn kah tī Tē-kiû thinn-tíng ê uī-tì lâi kuat-tīng ê.
Tsit-pái ê tang-tseh huat-sing tī kin-á-ji̍t tsa̍p-gōo tiám gōo-tsa̍p-káu hun sè-kài-sî ê sî-tsūn, tsit-tang-tsūn ê Thài-iông sī tī siōng lâm-pîng, tshik-huī hū-jī-tsa̍p-sann-tiám-gōo tōo ê sóo-tsāi, tshik-king tsō-piau sī tī thian-kiû tsa̍p-peh tiám ê sóo-tsāi.
Tse hōo Thài-iông lo̍h tī Gîn-hô-hē tiong-sim hū-kīn ê Jîn-má-tsō hong-hiòng.
Si̍t-tsè-siōng, lí nā-sī ē-tàng tī khah-àm ê puē-kíng-tshinn kah sing-hûn tsi-hā khuànn-tio̍h kin-á-ji̍t ê tang-tseh Thài-iông, án-ni lí khuànn--tio̍h ê kíng-sik khó-lîng to̍h kah tsit-pak tsoo-ha̍p ê tsuân-kíng-tôo ū sió-khuá-á sio-siâng.
Sī-kóng tse si̍t-tsāi sī tsin bô kán-tan ê, iû-kî sī tī ji̍t-sî.
Uī-tio̍h tsit-ê bo̍k-piau, lán tī Namibia kiōng-ha̍p-kok oo-sô-sô ê iā-khong hip lán ê Gîn-hô, tsiah kā tàu-tsò tsit-tiunn tsuân-kíng-tôo.
Lāi-té tsiok-kng hit-lia̍p sī Thài-iông, sī tī jī-khòng-it-ngóo nî tsa̍p-jī gue̍h jī-it hip ê sok-hip.
Tse sī iōng sóo-uī hong-sik kā tha̍h tī kin-á-ji̍t pak-puànn-kiû tang-tseh ê uī-tì, tsha-put-to sī tī Gîn-hô-hē ê tiong-sim hū-kīn.

## [English] Solstice Sun and Milky Way
Welcome to December's solstice, first day of winter in the north and summer for the southern hemisphere.
Astronomical markers of the seasons, [solstice and equinox][solstice and equinox] dates are based on the Sun's place in its annual journey along the [ecliptic][ecliptic], through planet Earth's sky.
At [this solstice][this solstice], the Sun reaches its maximum southern [declination][declination] of -23.5 degrees today at 15:59 [UTC][UTC], while its [right ascension][right ascension] coordinate on the [celestial sphere][celestial sphere] is 18 hours.
That puts the [Sun][Sun e] in the [constellation Sagittarius][constellation Sagittarius] in a direction near the [center of our Milky Way galaxy][center of our Milky Way galaxy].
In fact, if you could see today's [Solstice Sun][Solstice Sun e] against faint background stars and nebulae (that's [really hard to do][really hard to do], especially in the daytime ...) your view might look something like this composited panorama.
To make it, images of [our fair galaxy][our fair galaxy] were taken under dark [Namibia][Namibia]n night skies, then stitched together in a panoramic view.
From a snapshot made on [2015 December 21][2015 December 21], the Sun was digitally overlayed as a brilliant star at today's northern winter solstice position, close to the center of[the Milky Way][the Milky Way].

## 詞彙學習（台語漢字/POJ/KIP/華語漢字/English）
- 【節點】cheh-tiám/tseh-tiám/至點/solstice
- 【至點】chi-tiám/tsi-tiám/至點/solstice
- 【冬節】tang-cheh/tang-tseh/冬至/winter solstice
- 【冬至】tang-chi/tang-tsi/冬至/winter solstice
- 【春分】chhun-hun/tshun-hun/春分/spring equinox
- 【秋分】chhiu-hun/tshiu-hun/秋分/September's equinox
- 【赤緯】chhek-hūi/tshik-huī/赤緯/declination
- 【赤經】chhek-keng/tshek-king/赤經/right ascension
- 【世界時】sè-kài-sî/sè-kài-sî/世界時/UTC
- 【座標】chō-piau/tsō-piau/座標/coordinate
- 【天球】thian-kiû/thian-kiû/天球/the celestial sphere
- 【人馬座】Jîn-má-chō/Jîn-má-tsō/人馬座/Sagittarius
- 【黃道面】n̂g-tō-bīn/n̂g-tō-bīn/黃道面/ecliptic plane



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[solstice and equinox]:https://scijinks.gov/solstice/
[ecliptic]:https://en.wikipedia.org/wiki/Ecliptic#/media/File:Ecliptic_with_earth_and_sun_animation.gif
[this solstice]:http://earthsky.org/astronomy-essentials/everything-you-need-to-know-december-solstice
[declination]:https://en.wikipedia.org/wiki/Declination
[UTC]:https://en.wikipedia.org/wiki/Coordinated_Universal_Time
[right ascension]:https://en.wikipedia.org/wiki/Right_ascension
[celestial sphere]:https://solarsystem.nasa.gov/basics/chapter2-2/#celestial
[Sun e]:https://apod.nasa.gov/apod/ap210606.html
[Sun t]:https://apod.tw/daily/20210606/
[constellation Sagittarius]:https://chandra.harvard.edu/photo/constellations/sagittarius.html
[center of our Milky Way galaxy]:https://apod.nasa.gov/apod/ap190927.html
[Solstice Sun e]:https://apod.nasa.gov/apod/ap210620.html
[Solstice Sun t]:https://apod.tw/daily/20210620/
[really hard to do]:https://static1.bigstockphoto.com/6/0/4/large2/406370303.jpg
[our fair galaxy]:https://apod.nasa.gov/apod/ap151107.html
[Namibia]:https://en.wikipedia.org/wiki/Namibia
[2015 December 21]:https://apod.nasa.gov/apod/ap151221.html
[the Milky Way]:https://www.nasa.gov/jpl/charting-the-milky-way-from-the-inside-out

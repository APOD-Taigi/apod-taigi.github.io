---
title: 冰島天頂 ê 流星 kah 極光
date: 2021-12-13
publishdate: 2021-12-13T12:00:00+0800
tags: [流星, 極光, 峽灣, 雙生仔座流星雨, 流星, 銀河系, 銀河帶]
hero: https://apod.nasa.gov/apod/fap/image/2112/auroraemeteors_boardman_annotated_1080.jpg
summary: 彼粒山後壁是毋是有發生啥物代誌？有啦！彼粒山叫做 Kirkjufell，是冰島西爿 Grundarfjörður 城附近一粒足老 ê 山。
---

{{% apod %}}

- 原始文章：[Meteors and Auroras over Iceland](https://apod.nasa.gov/apod/ap211213.html)
- 影像提供 kah 版權：[James Boardman-Woodend](https://www.flickr.com/photos/126180225@N06/); *Annotation:* [Judy Schmidt](http://www.geckzilla.com/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 冰島天頂 ê 流星 kah 極光
彼粒山後壁是毋是有發生啥物代誌？有啦！
彼粒山叫做 [Kirkjufell][Kirkjufell]，是冰島西爿 [Grundarfjörður][Grundarfjörður] 城附近一粒足老 ê 山。
Tī [足崎 ê 山][steeply-sloped structure] ê 頭前是 [峽灣][fjord]，tī 2012 年 12 月中欲翕這張相片進前才拄開始結凍。
雖然講用 [目睭][unaided eye] 看是有較暗，毋閣 25 秒鐘 ê 感光煞予 [背景極光][background aurorae] ê 美麗 [色光][colors] 變甲足清楚 ê。
毋閣，這張相片上重要 ê 是，伊嘛翕著 [雙生仔座][Geminids 1] 流星雨矣！
是講，極光若是變閣較光，流星可能就會看無。
倒爿較遠 ê，是咱 ê 銀河 [帶][band]。
毋閣 [銀河系][Milky Way] 內底離咱較倚 ê [恆星][stars]，是掖甲規个天頂滿滿是。
下暗又閣是 [雙生仔座][Geminids 2] [流星][meteor] [雨][shower t] 上濟 ê 時陣。
又閣會當予 [天文][sky] 愛好者一个 [印象足深 ê 視覺體驗][memorable visual experiences]。

## [POJ] Peng-tó thiⁿ-téng ê Liû-chhiⁿ kah Ke̍k-kng
Hit-lia̍p soaⁿ āu-piah sī-m̄-sī ū hoat-seng siáⁿ-mih tāi-chì? Ū la̍h!
Hit-lia̍p soaⁿ kiò-chò Kirkjufell, sī peng-tó sai-pêng Grundarfjörður siâⁿ hū-kīn chi̍t-lia̍p chiok lāu ê soaⁿ.
Tī chiok kiā ê soaⁿ ê thâu-chêng sī kiap-oan, tī jī-khòng-it-jī nî cha̍p-jī goe̍h tiong beh hip chit-tiuⁿ siòng-phìⁿ chìn-chêng chiah tú khai-sí kiat-tàng.
Sui-jiân-kóng iōng ba̍k-chiu khòaⁿ sī ū khah-àm, m̄-koh jī-cha̍p-gō͘ bió-cheng ê kám-kng soah hō͘ pōe-kéng ke̍k-kng ê bí-lē se̍k-kng piàn-kah chiok chheng-chhó͘ ê.
M̄-koh, chit-tiuⁿ siòng-phìⁿ siōng tiōng-iàu ê sī, i mā hip-tio̍h Siang-siⁿ-á-chō liû-chhiⁿ-hō͘ ah!
Sī-kóng, ke̍k-kng nā-sī piàn koh-khah kng, liû-chhiⁿ khó-lêng to̍h ē khòaⁿ-bô.
Tò-pêng khah-hn̄g ê, sī lán ê Gîn-hô-tòa.
M̄-koh Gîn-hô-hē lāi-té lî lán khah-óa ê hêng-chhiⁿ, sī iā-kah kui-ê thiⁿ-téng boán-boán sī.
E-àm iū-koh-sī Siang-siⁿ-á-chō liû-chhiⁿ-hō͘ siōng-chōe ê sî-chūn.
Iū-koh ē-tàng hō͘ thian-bûn-ài-hó-chiá chi̍t-ê ìn-sióng chiok-chhim ê sī-kak thé-giām.

## [KIP] Ping-tó thinn-tíng ê Liû-tshinn kah Ki̍k-kng
Hit-lia̍p suann āu-piah sī-m̄-sī ū huat-sing siánn-mih tāi-tsì? Ū la̍h!
Hit-lia̍p suann kiò-tsò Kirkjufell, sī ping-tó sai-pîng Grundarfjörður siânn hū-kīn tsi̍t-lia̍p tsiok lāu ê suann.
Tī tsiok kiā ê suann ê thâu-tsîng sī kiap-uan, tī jī-khòng-it-jī nî tsa̍p-jī gue̍h tiong beh hip tsit-tiunn siòng-phìnn tsìn-tsîng tsiah tú khai-sí kiat-tàng.
Sui-jiân-kóng iōng ba̍k-tsiu khuànn sī ū khah-àm, m̄-koh jī-tsa̍p-gōo bió-tsing ê kám-kng suah hōo puē-kíng ki̍k-kng ê bí-lē si̍k-kng piàn-kah tsiok tshing-tshóo ê.
M̄-koh, tsit-tiunn siòng-phìnn siōng tiōng-iàu ê sī, i mā hip-tio̍h Siang-sinn-á-tsō liû-tshinn-hōo ah!
Sī-kóng, ki̍k-kng nā-sī piàn koh-khah kng, liû-tshinn khó-lîng to̍h ē khuànn-bô.
Tò-pîng khah-hn̄g ê, sī lán ê Gîn-hô-tuà.
M̄-koh Gîn-hô-hē lāi-té lî lán khah-uá ê hîng-tshinn, sī iā-kah kui-ê thinn-tíng buán-buán sī.
E-àm iū-koh-sī Siang-sinn-á-tsō liû-tshinn-hōo siōng-tsuē ê sî-tsūn.
Iū-koh ē-tàng hōo thian-bûn-ài-hó-tsiá tsi̍t-ê ìn-sióng tsiok-tshim ê sī-kak thé-giām.

## [English] Meteors and Auroras over Iceland
What's going on behind that mountain?
Quite a bit.
First of all, the mountain itself, named [Kirkjufell][Kirkjufell], is quite old and located in western Iceland near the town of [Grundarfjörður][Grundarfjörður].
In front of the [steeply-sloped structure][steeply-sloped structure] lies a [fjord][fjord] that had just begun to freeze when the above image was taken -- in mid-December of 2012.
Although quite faint to the [unaided eye][unaided eye], the beautiful [colors][colors] of [background aurorae][background aurorae] became quite apparent on the 25-second exposure.
What makes this image of particular note, though, is that it also captures streaks from the [Geminids][Geminids 1] meteor shower -- meteors that might not have been evident were the aurora much brighter.
Far in the distance, on the left, is the [band][band] of our Milky Way Galaxy, while [stars][stars] from our local part of the [Milky Way][Milky Way] appear spread across the background.
Tonight the [Geminids][Geminids 2] [meteor][meteor] [shower][shower e] peaks again and may well provide [sky][sky] enthusiasts with their own [memorable visual experiences][memorable visual experiences].

## 詞彙學習（台語漢字/POJ/KIP/華語漢字/English）
- 【流星】liû-chhiⁿ/liû-tshinn/流星/meteor
- 【峽灣】kiap-oan/kiap-uan/峽灣/fjord
- 【雙生仔座流星雨】Siang-siⁿ-á-chō liû-chhiⁿ-hō͘/Siang-sinn-á-tsō liû-tshinn-hōo//Geminids meteor shower
- 【極光】ke̍k-kng/ki̍k-kng/極光/aurora
- 【銀河帶】Gîn-hô-tòa/Gîn-hô-tuà/銀河帶/band of Milky Way


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[Kirkjufell]:https://en.wikipedia.org/wiki/Kirkjufell
[Grundarfjörður]:https://en.wikipedia.org/wiki/Grundarfj%C3%B6r%C3%B0ur
[steeply-sloped structure]:https://youtu.be/7U3mlzp_f-M
[fjord]:https://en.wikipedia.org/wiki/Fjord
[unaided eye]:https://www.exploratorium.edu/learning_studio/cow_eye/
[colors]:https://www.exploratorium.edu/learning_studio/auroras/difcolors.html
[background aurorae]:https://apod.nasa.gov/apod/ap121017.html
[Geminids 1]:https://en.wikipedia.org/wiki/Geminids
[band]:https://apod.nasa.gov/apod/ap110710.html
[stars]:https://science.nasa.gov/astrophysics/focus-areas/how-do-stars-form-and-evolve
[Milky Way]:http://www.atlasoftheuniverse.com/galaxy.html
[Geminids 2]:https://earthsky.org/astronomy-essentials/everything-you-need-to-know-geminid-meteor-shower/
[meteor]:https://solarsystem.nasa.gov/asteroids-comets-and-meteors/meteors-and-meteorites/geminids/in-depth/
[shower e]:https://apod.nasa.gov/apod/ap211116.html
[shower t]:https://apod.tw/daily/20211116/
[sky]:https://www.facebook.com/media/set/?set=a.3216897281747802&type=3
[memorable visual experiences]:https://www.meme-arsenal.com/memes/b438ea9137ca90c92d377755adc37fee.jpg

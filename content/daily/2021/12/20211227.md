---
title: JWST 太空望遠鏡 ê 發射煙 kah 後壁 ê Leonard 彗星
date: 2021-12-27
publishdate: 2021-12-27T12:00:00+0800
tags: [JWST 太空望遠鏡, Leonard 彗星, 內太陽系, 彗鬚, 彗尾, 光巡, Ariane 五號火箭, L2 點, JWST, 內太陽系, 金星]
hero: https://apod.nasa.gov/apod/fap/image/2112/CometJwst_Matipon_1080.jpg
summary: 天頂這兩个光巡，佗一个是彗星？雖罔講 in 看起來攏足成彗星 ê，毋閣較低彼粒才是真正 ê 彗星。
categories: [podcast]
vocals: [阿錕]
---

{{% apod %}}

- 原始文章：[Comet Leonard behind JWST Launch Plume](https://apod.nasa.gov/apod/ap211227.html)
- 影像提供 kah 版權：[Matipon Tangmatitham](https://www.facebook.com/matiponphotography) ([NARIT](https://www.narit.or.th/))
- APOD ê 相館：[2021 年 ê Comet 彗星](https://www.facebook.com/media/set/?set=a.4214632848640902&type=3)
- APOD ê 相館：[12 月 25 發射 ê JWST 太空望遠鏡](https://www.facebook.com/media/set/?vanity=APOD.Sky&set=a.4297444840359702)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckykcv4ic3ulq0830kgm4fd0w" >}}

## [漢羅] JWST 太空望遠鏡 ê 發射煙 kah 後壁 ê Leonard 彗星
天頂這兩條光巡，佗一个是彗星？
雖罔講 in 看起來攏足成彗星 ê，毋閣較低彼粒才是真正 ê 彗星。
彼粒是 [Leonard 彗星][Comet Leonard 1]，看會著伊 ê 彗鬚 kah 彗尾。
伊是一粒 kah 城市平大 ê 石頭冰，伊 [踅][looping orbit] 太陽 leh 行，這馬行到 內[太陽系][Solar System] 來矣。
[Leonard 彗星][Comet Leonard 2] 最近才拄行到離 地球 上近 kah 離 金星 上近 ê 所在。
後禮拜伊會行到離太陽上近 ê 所在。
這粒彗星這馬猶閣會當用目睭直接看著。
紲落來這幾若禮拜，伊會產生 [長長 ê 尾溜，逐工看起來會攏無仝][long and changing tail t]。
另外，較面頂 ê 光巡是 [Ariane 五號火箭][Ariane V rocket] ê [噴射煙][launch plume]。
伊兩工前才 kā [JWST 太空望遠鏡][James Webb Space Telescope] 擲去-lih 地球面頂。
這張 [孤張感光 ê 相片][featured single-exposure image] 是 tī [泰國][Thailand] 翕 ê。
[前景][foreground] ê 尖塔是 [Doi Inthanon 國家公園][Doi Inthanon National Park] 面頂 ê 寶塔。
到目前為止，[JWST][JWST] 是 NASA 上大上有力 ê 太空望遠鏡。
伊會 行到 地球-太陽 系統 ê [L2][L2] 點，kah 地球做伙踅太陽行。
目前 [按算][scheduled] 欲 tī 2022 年熱天開始做科學觀測。

## [POJ] JWST Thài-khong-bōng-oán-kiàⁿ ê hoat-siā-ian kah āu-piah ê Leonard hui-chhiⁿ
Thiⁿ-téng chit-nn̄g-tiâu kng-sûn, tó-chi̍t-ê sī hui-chhiⁿ?
Sui-bóng-kóng in khòaⁿ--khí-lâi lóng chiok-sêng hui-chhiⁿ ê, m̄-koh khah-kē hit-lia̍p chiah-sī chin-chiàⁿ ê hui-chhiⁿ.
Hit-lia̍p sī Leonard hui-chhiⁿ, khòaⁿ-ē-tio̍h i ê hūi-chhiu kah hūi-bóe.
I sī chi̍t-lia̍p kah siâⁿ-chhī pêⁿ-tōa ê chio̍h-thâu peng, i se̍h Thài-iông leh kiâⁿ, chit-má kiâⁿ-kàu Lōe-thài-iông-hē lâi ah.
Leonard hui-chhiⁿ chòe-kīn chiah tú kiâⁿ-kàu lî Tē-kiû siōng-kīn kah lî Kim-chhiⁿ siōng-kīn ê só͘-chāi.
Āu-lé-pài i ē kiâⁿ-kàu lî Thài-iông siōng-kīn ê só͘-chāi.
Chit-lia̍p hui-chhiⁿ chit-má iáu-koh ē-tàng iōng ba̍k-chiu ti̍t-chiap khòaⁿ-tio̍h.
Sòa-lo̍h-lâi che kúi-ā lé-pài, i ē sán-seng tn̂g-tn̂g ê bóe-liu, ta̍k-kang khòaⁿ--khí-lâi ē lóng bô-kâng.
Lēng-gōa, khah bīn-téng ê kng-sûn sī Ariane gō͘-hō hóe-chìⁿ ê phùn-siā-ian.
I nn̄g-kang chêng chiah kā JWST thài-khong-bōng-oán-kiàⁿ tàn khì-lih Tē-kiû bīn-téng.
Chit-tiuⁿ ko͘-tiuⁿ kám-kng ê siòng-phìⁿ sī tī Thài-kok hip ê.
Chiân-kéng ê chiam-thah sī Doi Inthanon kok-ka-kong-hn̂g bīn-téng ê pó-thah.
Káu bo̍k-chêng ûi-chí, JWST sī NASA siōng-tōa siōng-ū-la̍t ê thài-khong-bōng-oán-kiàⁿ.
I ē kiâⁿ-kàu Tē-kiû-Thài-iông hē-thóng ê L-two tiám, kah Tē-kiû chò-hóe se̍h Thài-iông kiâⁿ.
Bo̍k-chêng àn-sǹg beh tī jī-khòng-jī-jī nî joa̍h-thiⁿ khai-sí chò kho-ha̍k koan-chhek.

## [KIP] JWST Thài-khong-bōng-uán-kiànn ê huat-siā-ian kah āu-piah ê Leonard hui-tshinn
Thinn-tíng tsit-nn̄g-tiâu kng-sûn, tó-tsi̍t-ê sī hui-tshinn?
Sui-bóng-kóng in khuànn--khí-lâi lóng tsiok-sîng hui-tshinn ê, m̄-koh khah-kē hit-lia̍p tsiah-sī tsin-tsiànn ê hui-tshinn.
Hit-lia̍p sī Leonard hui-tshinn, khuànn-ē-tio̍h i ê huī-tshiu kah huī-bué.
I sī tsi̍t-lia̍p kah siânn-tshī pênn-tuā ê tsio̍h-thâu ping, i se̍h Thài-iông leh kiânn, tsit-má kiânn-kàu Luē-thài-iông-hē lâi ah.
Leonard hui-tshinn tsuè-kīn tsiah tú kiânn-kàu lî Tē-kiû siōng-kīn kah lî Kim-tshinn siōng-kīn ê sóo-tsāi.
Āu-lé-pài i ē kiânn-kàu lî Thài-iông siōng-kīn ê sóo-tsāi.
Tsit-lia̍p hui-tshinn tsit-má iáu-koh ē-tàng iōng ba̍k-tsiu ti̍t-tsiap khuànn-tio̍h.
Suà-lo̍h-lâi tse kuí-ā lé-pài, i ē sán-sing tn̂g-tn̂g ê bué-liu, ta̍k-kang khuànn--khí-lâi ē lóng bô-kâng.
Līng-guā, khah bīn-tíng ê kng-sûn sī Ariane gōo-hō hué-tsìnn ê phùn-siā-ian.
I nn̄g-kang tsîng tsiah kā JWST thài-khong-bōng-uán-kiànn tàn khì-lih Tē-kiû bīn-tíng.
Tsit-tiunn koo-tiunn kám-kng ê siòng-phìnn sī tī Thài-kok hip ê.
Tsiân-kíng ê tsiam-thah sī Doi Inthanon kok-ka-kong-hn̂g bīn-tíng ê pó-thah.
Káu bo̍k-tsîng uî-tsí, JWST sī NASA siōng-tuā siōng-ū-la̍t ê thài-khong-bōng-uán-kiànn.
I ē kiânn-kàu Tē-kiû-Thài-iông hē-thóng ê L-two tiám, kah Tē-kiû tsò-hué se̍h Thài-iông kiânn.
Bo̍k-tsîng àn-sǹg beh tī jī-khòng-jī-jī nî jua̍h-thinn khai-sí tsò kho-ha̍k kuan-tshik.

## [English] Comet Leonard behind JWST Launch Plume
Which one of these two streaks is a comet?
Although they both have comet-like features, the lower streak is the only real comet.
This lower streak shows the coma and tail of [Comet Leonard][Comet Leonard 1], a city-sized block of rocky ice that is passing through the inner [Solar System][Solar System] as it continues its [looping orbit][looping orbit] around the Sun.
[Comet Leonard][Comet Leonard 2] has recently passed its closest to both the Earth and Venus and will round the Sun next week.
The comet, still visible to the unaided eye, has developed a [long and changing tail][long and changing tail e] in recent weeks.
In contrast, the upper streak is the [launch plume][launch plume] of the [Ariane V rocket][Ariane V rocket] that lifted the [James Webb Space Telescope][James Webb Space Telescope] (JWST) off the Earth two days ago.
The [featured single-exposure image][featured single-exposure image] was taken from [Thailand][Thailand], and the [foreground][foreground] spire is atop a pagoda in [Doi Inthanon National Park][Doi Inthanon National Park].
[JWST][JWST], NASA's largest and most powerful space telescope so far, will orbit the Sun near the Earth-Sun [L2][L2] point and is [scheduled][scheduled] to start science observations in the summer of 2022.

## 詞彙學習（台語漢字/POJ/KIP/華語漢字/English）
- 【光巡】kng-sûn/kng-sûn/光痕/streak
- 【JWST 太空望遠鏡】JWST thài-khong bōng-oán-kiàⁿ/JWST thài-khong bōng-uán-kiànn/JWST 太空望遠鏡/James Webb Space Telescope
- 【Ariane 五號火箭】Ariane gō͘-hō hóe-chìⁿ/Ariane gōo-hō/Ariane 五號火箭/Ariane V rocket
- 【噴射煙】phùn-siā-ian/phùn-siā-ian/噴射煙/launch plume
- 【彗鬚】hūi-chhiu/huī-tshiu/彗髮/comet's coma
- 【彗尾】hūi-bóe/huī-bué/彗尾/comet's tail
- 【L2 點】L-two tiám/L-two tiám/L2 點/L2 Lagrange point
- 【內太陽系】Lōe-thài-iông-hē/Luē-thài-iông-hē/內太陽系/inner solar system


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[Comet Leonard 1]:https://en.wikipedia.org/wiki/C/2021_A1_(Leonard)
[Solar System]:https://solarsystem.nasa.gov/solar-system/our-solar-system/in-depth/
[looping orbit]:https://en.wikipedia.org/wiki/C/2021_A1_(Leonard)#/media/File:Animation_of_C%EF%BC%8F2021_A1's_orbit_around_Sun_-_2021_close_approach.gif
[Comet Leonard 2]:https://earthsky.org/astronomy-essentials/comet-leonard-might-become-2021s-brightest-2022/
[long and changing tail e]:https://apod.nasa.gov/apod/ap211225.html
[long and changing tail t]:https://apod.tw/daily/20211225/
[launch plume]:https://www.flickr.com/photos/nasawebbtelescope/51775389630/in/album-72157720000770033/
[Ariane V rocket]:https://www.arianespace.com/vehicle/ariane-5/
[James Webb Space Telescope]:https://www.jwst.nasa.gov/
[featured single-exposure image]:https://www.facebook.com/photo/?fbid=309574577842088&set=a.597613170381144
[Thailand]:https://en.wikipedia.org/wiki/Thailand
[foreground]:https://i.pinimg.com/originals/45/db/9d/45db9dd91f18cf0d0ac66e294cf6ee64.jpg
[Doi Inthanon National Park]:https://youtu.be/i0PCuIlCivg?t=127
[JWST]:https://www.jwst.nasa.gov/content/about/index.html
[L2]:https://www.nasa.gov/topics/universe/features/webb-l2.html
[scheduled]:https://webb.nasa.gov/content/webbLaunch/deploymentExplorer.html

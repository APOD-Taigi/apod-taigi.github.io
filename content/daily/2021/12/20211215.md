---
title: 天頂 ê Leonard 彗星
date: 2021-12-15
publishdate: 2021-12-15T12:00:00+0800
tags: [Leonard 彗星, 仰望一號太空望遠鏡, 彗星 C/2021 A1, 衛星, 流星, 氣輝, 大氣層, 光學, 紫外線, 極光]
hero: https://apod.nasa.gov/apod/fap/image/2112/LeonardSpace_Yangwang1_960.jpg
summary: Leonard 彗星 tī 天頂看起來是按怎？今仔日 ê 相片是 中國 ê 起源太空公司 ê 仰望一號太空望遠鏡翕 ê。伊毋若翕著彗星，嘛翕幾若个太空現象。
categories: [podcast]
vocals: [阿錕]
---

{{% apod %}}

- 原始文章：[Comet Leonard from Space](https://apod.nasa.gov/apod/ap211215.html)
- 影像來源 kah 版權：[Zhuoxiao Wang](mailto:zhuoxiao@origin.space), Yangwang-1 Space Telescope, [Origin.Space](https://origin.space/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cky1pyfbx18ze0945oo3mptck" >}}

## [漢羅] 天頂 ê Leonard 彗星
Leonard 彗星 tī 天頂看起來是按怎？
今仔日 ê [相片][featured image]是 中國 ê [起源太空公司][Origin.Space] ê [仰望一號][Yangwang-1] [太空望遠鏡][space telescope] 翕 ê。
伊毋若翕著 [足光 ê 彗星][currently bright comet]，嘛翕幾若个 [太空現象][space delights]。
這是用光學 kah [紫外線][ultraviolet] 波段翕 ê [彗星 C/2021 A1 (Leonard 彗星)][C/2021 A1 (Leonard)]。
你會當 tī 相片中央看著 5 工前開始 to̍h 出現 ê [長長 ê 尾溜][extended tail t]。
地球 to̍h tī 正爿下底遐，[伊 ê 大氣層][Earth's atmosphere] 發出 ê 光是 ùi 倒爿下底到正爿頂懸。
遠方有足濟天星，毋閣 tī 倒爿頂懸遐看會著有 [兩條衛星軌跡][trails of two satellites]。
正爿下跤到倒爿頂懸 較暗 ê 光帶是 [極光][auroras]。
這張相片閣有翕著 [流星 ê 軌跡][meteor streaking t]，to̍h tī 大氣層 [氣輝][airglow] 遐。
你若是想欲 tī 煞落來幾若工 tī 地球 [看著 Leonard 彗星][see Comet Leonard yourself]，你 to̍h 愛 tī 日頭落山了後、抑是日頭出來進前，向西爿 ê 地平線看才看會著。

## [POJ] Thiⁿ-téng ê Leonard hūi-chhiⁿ
Leonard hūi-chhiⁿ tī thiⁿ-téng khòaⁿ--khí-lâi sī án-ná?
Kin-á-ji̍t ê siòng-phìⁿ sī Tiong-kok ê Khí-goân thài-khong-kong-si ê Gióng-bōng-it-hō thài-khong-bōng-oán-kiàⁿ hip ê.
I m̄-nā hip-tio̍h chiok-kng ê hūi-chhiⁿ, mā hip-tio̍h kúi-ā-ê thài-khong hiān-siōng.
Che sī iōng kng-ha̍k kah chí-gōa-sòaⁿ pho-tōaⁿ hip ê hūi-chhiⁿ C/jī-khòng-jī-it A-one (Leonard hūi-chhiⁿ).
Lí ē-tàng tī siòng-phìⁿ tiong-ng khòaⁿ-tio̍h gō͘ kang chêng khai-sí to̍h chhut-hiān ê tn̂g-tn̂g ê bóe-liu.
Tē-kiû to̍h tī chiàⁿ-pêng ē-té hiah, i ê tōa-khì-chân hoat--chhut ê kng sī ùi tò-pêng ē-té kàu chiàⁿ-pêng téng-koân.
Oán-hong ū chiok-chōe thiⁿ-chhiⁿ, m̄-koh tī tò-pêng téng-koân hiah khòaⁿ-ē-tio̍h ū nn̄g-tiâu ūi-chhiⁿ kúi-jiah.
Chiàⁿ-pêng ē-kha kàu tò-pêng téng-koân khah-àm ê kng-tòa sī ke̍k-kng.
Chit-tiuⁿ siòng-phìⁿ koh ū hip-tio̍h liû-chhiⁿ ê kúi-jiah, to̍h tī tōa-khì-chân khì-hui hiah.
Lí nā-sī siūⁿ-beh tī soa̍h-lo̍h-lâi kúi-ā-kang tī Tē-kiû khòaⁿ-tio̍h Leonard hūi-chhiⁿ, lí to̍h ài tī ji̍t-thâu lo̍h-soaⁿ liáu-āu, iah-sī ji̍t-thâu chhut-lâi chìn-chêng, hiòng sai-pêng ê tē-pêng-sòaⁿ khòaⁿ chiah khòaⁿ-ē-tio̍h.

## [KIP] Thinn-tíng ê Leonard huī-tshinn
Leonard huī-tshinn tī thinn-tíng khuànn--khí-lâi sī án-ná?
Kin-á-ji̍t ê siòng-phìnn sī Tiong-kok ê Khí-guân thài-khong-kong-si ê Gióng-bōng-it-hō thài-khong-bōng-uán-kiànn hip ê.
I m̄-nā hip-tio̍h tsiok-kng ê huī-tshinn, mā hip-tio̍h kuí-ā-ê thài-khong hiān-siōng.
Tse sī iōng kng-ha̍k kah tsí-guā-suànn pho-tuānn hip ê huī-tshinn C/jī-khòng-jī-it A-one (Leonard huī-tshinn).
Lí ē-tàng tī siòng-phìnn tiong-ng khuànn-tio̍h gōo kang tsîng khai-sí to̍h tshut-hiān ê tn̂g-tn̂g ê bué-liu.
Tē-kiû to̍h tī tsiànn-pîng ē-té hiah, i ê tuā-khì-tsân huat--tshut ê kng sī uì tò-pîng ē-té kàu tsiànn-pîng tíng-kuân.
Uán-hong ū tsiok-tsuē thinn-tshinn, m̄-koh tī tò-pîng tíng-kuân hiah khuànn-ē-tio̍h ū nn̄g-tiâu uī-tshinn kuí-jiah.
Tsiànn-pîng ē-kha kàu tò-pîng tíng-kuân khah-àm ê kng-tuà sī ki̍k-kng.
Tsit-tiunn siòng-phìnn koh ū hip-tio̍h liû-tshinn ê kuí-jiah, to̍h tī tuā-khì-tsân khì-hui hiah.
Lí nā-sī siūnn-beh tī sua̍h-lo̍h-lâi kuí-ā-kang tī Tē-kiû khuànn-tio̍h Leonard huī-tshinn, lí to̍h ài tī ji̍t-thâu lo̍h-suann liáu-āu, iah-sī ji̍t-thâu tshut-lâi tsìn-tsîng, hiòng sai-pîng ê tē-pîng-suànn khuànn tsiah khuànn-ē-tio̍h.

## [English] Comet Leonard from Space
What does Comet Leonard look like from space?
Today's [featured image][featured image] from [Origin.Space][Origin.Space]'s [Yangwang-1][Yangwang-1] [space telescope][space telescope] shows not only the [currently bright comet][currently bright comet] -- but several other [space delights][space delights] as well.
Taken in optical and [ultraviolet][ultraviolet] light, [C/2021 A1 (Leonard)][C/2021 A1 (Leonard)] is visible with an [extended tail][extended tail e] near the image center as it appeared five days ago.
The Earth is visible on the lower right, while layers of the [Earth's atmosphere][Earth's atmosphere] glow diagonally from the lower left to the upper right.
The [trails of two satellites][trails of two satellites] can be seen in front of a myriad of distant stars that dot the background on the upper left.
The faint bands of light running diagonally from the lower right to the upper left are [auroras][auroras].
Finally, the image also caught a [meteor streaking][meteor streaking e] just below the [airglow][airglow].
To [see Comet Leonard yourself][see Comet Leonard yourself] from the Earth's surface during the next few days, look toward the western horizon just after sunset or just before sunrise.

## 詞彙學習（台語漢字/POJ/KIP/華語漢字/English）
- 【起源太空公司】Khí-goân thài-khong kong-si/Khí-guân thài-khong kong-si/起源太空公司/Origin.Space
- 【仰望一號太空望遠鏡】Gióng-bōng-it-hō thài-khong-bōng-oán-kiàⁿ/Gióng-bōng-it-hō thài-khong-bōng-uán-kiànn/仰望一號太空望遠鏡/Yangwang-1
- 【極光】ke̍k-kng/ki̍k-kng/極光/auroras
- 【流星】liû-chhiⁿ/liû-tshinn/流星/meteor
- 【氣輝】khì-hui/khì-hui/氣輝/airglow
- 【光帶】kng-tòa/kng-tuà/光帶/bands of light

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[featured image]:https://youtu.be/2I6BoOZPf6E
[Origin.Space]:https://en.wikipedia.org/wiki/Origin_Space
[Yangwang-1]:https://space.skyrocket.de/doc_sdat/yangwang-1.htm
[space telescope]:https://www.space.com/chinese-satellite-watching-meteors-aurora
[currently bright comet]:http://www.aerith.net/comet/catalog/2021A1/2021A1.html
[space delights]:https://delavanlakesvet.com/images/uploads/general_images/smiling-cat-for-web.jpg
[ultraviolet]:https://science.nasa.gov/ems/10_ultravioletwaves
[C/2021 A1 (Leonard)]:https://en.wikipedia.org/wiki/C/2021_A1_(Leonard)
[extended tail e]:https://apod.nasa.gov/apod/ap211212.html
[extended tail t]:https://apod.tw/daily/20211212/
[Earth's atmosphere]:https://www.nasa.gov/mission_pages/sunearth/science/atmosphere-layers2.html
[trails of two satellites]:https://apod.nasa.gov/apod/ap191014.html
[auroras]:https://apod.nasa.gov/apod/ap051105.html
[meteor streaking e]:https://apod.nasa.gov/apod/ap210808.html
[meteor streaking t]:https://apod.tw/daily/20210808/
[airglow]:https://apod.nasa.gov/apod/ap180306.html
[see Comet Leonard yourself]:https://earthsky.org/astronomy-essentials/comet-leonard-might-become-2021s-brightest-2022/

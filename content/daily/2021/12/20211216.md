---
title: 南方 ê 雙生仔座流星雨
date: 2021-12-16
publishdate: 2021-12-16T12:00:00+0800
tags: [雙生仔座流星雨, 反輻射點, 輻射點, 神祕小行星 Phaethon 3200]
hero: https://apod.nasa.gov/apod/fap/image/2112/geminids_2021_fefo_bouvier1024.jpg
summary: 這張相片是 12 月 13/14 tī 烏拉圭南部庄跤 ê 暗暝翕 ê。 火金蛄 to̍h tī 月光下底爍咧爍咧。
categories: [podcast]
vocals: [阿錕]
---

{{% apod %}}

- 原始文章：[Geminids of the South](https://apod.nasa.gov/apod/ap211216.html)
- 影像來源 kah [版權][copyright]：[Fefo Bouvier](https://www.fefobouvier.com/)
- 台文翻譯：[An-Li Tsai][An-Li Tsai] ([NCU][NCU])

{{< podcast "cky7h00oc6rny0846oojvim76" >}}

## [漢羅] 南方 ê 雙生仔座流星雨
這張相片是 12 月 13/14 tī 烏拉圭南部庄跤 ê 暗暝翕 ê。
火金蛄 to̍h tī 月光下底爍咧爍咧。
這暗 ê 天氣有淡薄仔雲。[一年一擺 ê 雙生仔座流星雨][annual Geminid meteor shower] to̍h ùi 天頂落到雲內底。
這張組合相片是向南方翕 ê，是 kā 點半鐘內底翕著 ê 相片疊做一張 ê。
雙生仔座流星雨 ê 輻射點是 tī 北方，所以反輻射點會 tī 南方。
按呢你 to̍h 會當 tī 這張相片看著 [雙生仔流星 ê 光巡][Geminid meteor streaks] 攏行綴南方 ê 地平線下底去。
是講流星雨 ê 輻射點 kah [反輻射點][antiradiant] 是透視想像出來 ê。
地球行過 [神祕小行星 Phaethon 3200][mysterious asteroid 3200 Phaethon] ê 塗粉軌跡 ê 時陣，遮 ê 塗粉粒 to̍h 會產生雙生仔座流星雨，綴塗粉軌跡 ê 平行方向 leh 行。
In 到地球 ê 大氣層了後，to̍h 用一秒鐘 22 公里 ê 速度 leh 行。

## [POJ] Lâm-hong ê Siang-siⁿ-á-chō liû-chhiⁿ-hō͘
Chit-tiuⁿ siòng-phìⁿ sī cha̍p-jī goe̍h cha̍p-saⁿ cha̍p-sì tī O͘-la-kui lâm-pō͘ chng-kha ê àm-mî hip ê.
Hóe-kim-ko͘ to̍h tī goe̍h-kng ē-té sih-leh-sih-leh.
Chi̍t-àm ê thiⁿ-khì ū tām-po̍h-á hûn.
Chi̍t-nî chi̍t-pâi ê Siang-siⁿ-á-chō liû-chhiⁿ-hō͘ to̍h ùi thiⁿ-téng lo̍h kàu hûn lāi-té.
Chit-tiuⁿ cho͘-ha̍p siòng-phìⁿ sī hiòng lâm-hong hip ê, sī kā tiám-pòaⁿ-cheng lāi-té hip-tio̍h ê siòng-phìⁿ tha̍h-chò chi̍t-tiuⁿ ê.
Siang-siⁿ-á-chō liû-chhiⁿ-hō͘ ê hok-siā-tiám sī tī pak-hong, só͘-í hoán-hok-siā-tiám ē tī lâm-hong.
Án-ni lî to̍h ē-tàng tī chit-tiuⁿ siòng-phìⁿ khòaⁿ-tio̍h Siang-siⁿ-á-chō liû-chhiⁿ  ê kng-sûn lóng kiâⁿ tòe lâm-hong ê tē-pêng-sòaⁿ ē-té khì.
Sī-kóng liû-chhiⁿ-hō͘ ê hok-siā-tiám kah hoán-hok-siā-tiám sī thàu-sī sióng-siōng chhut-lâi ê.
Tē-kiû kiâⁿ kòe sîn-pì sió-kiâⁿ-chhiⁿ Phaethon saⁿ-chheng-jī ê thô͘-hún kúi-jiah ê sî-chūn, chiah ê thô͘-hún-lia̍p to̍h ē sán-seng Siang-siⁿ-á-chō liû-chhiⁿ-hō͘, tòe thô͘-hún kúi-jiah ê pêng-hêng hong-hiòng leh kiâⁿ.
In kàu Tē-kiû ê tōa-khì-chân liáu-āu, to̍h iōng chi̍t-bió-cheng jī-cha̍p-jī kong-lí ê sok-tō͘ leh kiâⁿ.

## [KIP]Lâm-hong ê Siang-sinn-á-tsō liû-tshinn-hōo
Tsit-tiunn siòng-phìnn sī tsa̍p-jī gue̍h tsa̍p-sann tsa̍p-sì tī Oo-la-kui lâm-pōo tsng-kha ê àm-mî hip ê.
Hué-kim-koo to̍h tī gue̍h-kng ē-té sih-leh-sih-leh.
Tsi̍t-àm ê thinn-khì ū tām-po̍h-á hûn.
Tsi̍t-nî tsi̍t-pâi ê Siang-sinn-á-tsō liû-tshinn-hōo to̍h uì thinn-tíng lo̍h kàu hûn lāi-té.
Tsit-tiunn tsoo-ha̍p siòng-phìnn sī hiòng lâm-hong hip ê, sī kā tiám-puànn-tsing lāi-té hip-tio̍h ê siòng-phìnn tha̍h-tsò tsi̍t-tiunn ê.
Siang-sinn-á-tsō liû-tshinn-hōo ê hok-siā-tiám sī tī pak-hong, sóo-í huán-hok-siā-tiám ē tī lâm-hong.
Án-ni lî to̍h ē-tàng tī tsit-tiunn siòng-phìnn khuànn-tio̍h Siang-sinn-á-tsō liû-tshinn  ê kng-sûn lóng kiânn tuè lâm-hong ê tē-pîng-suànn ē-té khì.
Sī-kóng liû-tshinn-hōo ê hok-siā-tiám kah huán-hok-siā-tiám sī thàu-sī sióng-siōng tshut-lâi ê.
Tē-kiû kiânn kuè sîn-pì sió-kiânn-tshinn Phaethon sann-tshing-jī ê thôo-hún kuí-jiah ê sî-tsūn, tsiah ê thôo-hún-lia̍p to̍h ē sán-sing Siang-sinn-á-tsō liû-tshinn-hōo, tuè thôo-hún kuí-jiah ê pîng-hîng hong-hiòng leh kiânn.
In kàu Tē-kiû ê tuā-khì-tsân liáu-āu, to̍h iōng tsi̍t-bió-tsing jī-tsa̍p-jī kong-lí ê sok-tōo leh kiânn.

## [English] Geminids of the South
Fireflies flash along a moonlit countryside in this scene taken on the night of December 13/14 from southern Uruguay, planet Earth.
On that night meteors fell in the partly cloudy skies above during the [annual Geminid meteor shower][annual Geminid meteor shower].
Frames recorded over a period of 1.5 hours are aligned in the composite image made with the camera facing south.
That direction was opposite the shower's radiant toward the north and so the [Geminid meteor streaks][Geminid meteor streaks] appear to converge at an antiradiant below the southern horizon.
The shower's apparent radiant (and [antiradiant][antiradiant] is just due to perspective though.
As Earth sweeps through the dust trail of [mysterious asteroid 3200 Phaethon][mysterious asteroid 3200 Phaethon], the dust grains that create the Geminid shower meteors are really moving along parallel tracks.
They enter Earth's atmosphere traveling at about 22 kilometers per second.

## 詞彙學習（台語漢字/POJ/KIP/華語漢字/English）
- 【雙生仔座流星雨】Siang-siⁿ-á-chō liû-chhiⁿ-hō͘/Siang-sinn-á-tsō liû-tshinn-hōo/雙子座流星雨/Geminids
- 【輻射點】hok-siā-tiám/hok-siā-tiám/輻射點/radiant
- 【反輻射點】hoán-hok-siā-tiám/huán-hok-siā-tiám/反輻射點/antiradiant
- 【火金蛄】hóe-kim-ko͘/hué-kim-koo/螢火蟲/firefly
- 【烏拉圭】O͘-la-kui/Oo-la-kui/烏拉圭/Uruguay
- 【透視】thàu-sī/thàu-sī/透視/perspective



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[annual Geminid meteor shower]:https://blogs.nasa.gov/Watch_the_Skies/2021/12/09/geminid-meteor-shower-nasa-to-livestream-annual-highlight-of-december-skies/
[Geminid meteor streaks]:https://earthsky.org/astronomy-essentials/everything-you-need-to-know-geminid-meteor-shower/
[antiradiant]:https://apod.nasa.gov/apod/ap200318.html
[mysterious asteroid 3200 Phaethon]:https://phys.org/news/2019-12-nrl-camera-aboard-nasa-spacecraft-asteroid.html

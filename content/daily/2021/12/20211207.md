---
title: 19 擺 ê 重力波頻譜圖
date: 2021-12-07
publishdate: 2021-12-07T12:00:00+0800
tags: [重力波, 頻譜圖, 烏洞, 中子星]
hero: https://apod.nasa.gov/apod/fap/image/2112/GWaveCatalog_LigoVirgo_1080.jpg
summary: 逐改若是有兩个烏洞相碰，to̍h 會 tī 宇宙發出足大聲 ê 重力波。人到 7 年前才有法度聽著這个特別 ê 聲，毋閣咱已經 tī 前三輪觀測聽著 90 擺事件矣。
---

{{% apod %}}

- 原始文章：[Ninety Gravitational Wave Spectrograms and Counting](https://apod.nasa.gov/apod/ap211207.html)
- 影像提供：[Gregg Ruppel](http://www.greggsastronomy.com/)[NSF](https://www.nsf.gov/), [LIGO](https://www.ligo.org/about.php), [VIRGO](http://public.virgo-gw.eu/the-virgo-collaboration/), [KAGRA](https://gwcenter.icrr.u-tokyo.ac.jp/en/organization), [Georgia Tech](https://physics.gatech.edu/), [Vanderbilt U.](https://as.vanderbilt.edu/physics/); *Graphic* : [Sudarshan Ghonge](https://humansofligo.blogspot.com/2019/05/sudarshan-ghonge.html) & [Karan Jani](https://www.karanjani.com/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 19 擺 ê 重力波頻譜圖
逐改若是有兩个 [烏洞相碰][black holes collide]，to̍h 會 tī 宇宙發出足大聲 ê [重力波][gravitational waves]。
人類到 7 年前才有法度聽著這个 [特別 ê 聲][these unusual chirps]，毋閣咱已經 tī 前三輪觀測聽著 90 擺事件矣。
[這張圖][Featured above] 是頻譜圖，是重力波頻率 kah 時間 ê 關係。
這 90 擺事件是用 [LIGO][LIGO] ([美國][USA]) [VIRGO][VIRGO]、([歐洲][Europe])、kah [KAGRA][KAGRA] ([日本][Japan]) ê 大型探測器揣著 ê。
相碰事件 ê [能量][energy received]  傳到 [地球][Earth] 若是愈強，顯示 tī 圖內底 ê to̍h 會 [愈光][brighter]。
[這是科學界新 ê 發展][science firsts]，[重力輻射 ê 聲][gravitational-radiation chirps] 予咱發現講，[烏洞 kah 中子星比咱知影 ê 閣較濟][inventory of black holes and neutron stars]。
嘛予咱一个新 ê 方式去 [量宇宙 ê 脹大率][measure the expansion]。
[第四輪 ê 重力波觀測][fourth gravitational wave observing run] 會 tī 2022 年 ê 12 月，會有較懸 ê 敏感度。

## [POJ] Cha̍p-káu-pái ê tiōng-le̍k pîn-phó͘-tô͘
Ta̍k-kái nā-sī ū nn̄g-ê o͘-tōng sio-pōng, to̍h ē tī ú-tiū hoat-chhut chiok-tōa siaⁿ ê tiōng-le̍k-pho.
Jîn-lūi kàu chhit nî-chêng chiah ū-hoat-tō͘ thiaⁿ-tio̍h chit-ê te̍k-pia̍t ê siaⁿ, m̄-koh lán í-keng tī chêng saⁿ lûn koan-chhek thiaⁿ-tio̍h káu-cha̍p pái sū-kiāⁿ ah.
Chit-tiuⁿ tô͘ sī pîn-phó͘-tô͘, sī tiōng-le̍k-pho pîn-lu̍t kah sî-kan ê koan-hē.
Che káu-cha̍p pái sū-kiāⁿ sī iōng LIGO (Bí-kok), VIRGO (Au-chiu), kah KAGRA (Ji̍t-pún) ê tōa-hêng thàm-chhek chhōe-tio̍h ê.
Sio-pōng sū-kiāⁿ ê lêng-liōng thoân kàu Tē-kiû nā-sī lú-kiông, hián-sī tī tô͘ lāi-té ê to̍h ē lú-kng.
Che sī kho-ha̍k-kài sin ê hoat-tián, tiōng-le̍k hok-siā ê siaⁿ hō͘ lán hoat-hiān kóng, o͘-tōng kah tiōng-chú-chhiⁿ pí lán chai-iáⁿ ê koh-khah chòe, mā hō͘ lán chi̍t-ê sin ê hong-sek khì niû ú-tiū ê tiùⁿ-tōa-lu̍t.
Tē sì lûn ê tiōng-le̍k-pho koan-chhek ē tī jī-khòng-jī-jī nî ê cha̍p-jī goe̍h, ē ū khah-koân ê bín-kám-tō͘.

## [KIP]  Tsa̍p-káu-pái ê tiōng-li̍k pîn-phóo-tôo
Ta̍k-kái nā-sī ū nn̄g-ê oo-tōng sio-pōng, to̍h ē tī ú-tiū huat-tshut tsiok-tuā siann ê tiōng-li̍k-pho.
Jîn-luī kàu tshit nî-tsîng tsiah ū-huat-tōo thiann-tio̍h tsit-ê ti̍k-pia̍t ê siann, m̄-koh lán í-king tī tsîng sann lûn kuan-tshik thiann-tio̍h káu-tsa̍p pái sū-kiānn ah.
Tsit-tiunn tôo sī pîn-phóo-tôo, sī tiōng-li̍k-pho pîn-lu̍t kah sî-kan ê kuan-hē.
Tse káu-tsa̍p pái sū-kiānn sī iōng LIGO (Bí-kok), VIRGO (Au-tsiu), kah KAGRA (Ji̍t-pún) ê tuā-hîng thàm-tshik tshuē-tio̍h ê.
Sio-pōng sū-kiānn ê lîng-liōng thuân kàu Tē-kiû nā-sī lú-kiông, hián-sī tī tôo lāi-té ê to̍h ē lú-kng.
Tse sī kho-ha̍k-kài sin ê huat-tián, tiōng-li̍k hok-siā ê siann hōo lán huat-hiān kóng, oo-tōng kah tiōng-tsú-tshinn pí lán tsai-iánn ê koh-khah tsuè, mā hōo lán tsi̍t-ê sin ê hong-sik khì niû ú-tiū ê tiùnn-tuā-lu̍t.
Tē sì lûn ê tiōng-li̍k-pho kuan-tshik ē tī jī-khòng-jī-jī nî ê tsa̍p-jī gue̍h, ē ū khah-kuân ê bín-kám-tōo.

## [English] Ninety Gravitational Wave Spectrograms and Counting
Every time two massive [black holes collide][black holes collide], a loud chirping sound is broadcast out into the universe in [gravitational waves][gravitational waves].
Humanity has only had the technology to hear [these unusual chirps][these unusual chirps] for the past seven years, but since then we have heard about 90 -- during the first three observing runs.
[Featured above][Featured above] are the spectrograms -- plots of gravitational-wave frequency versus time -- of these 90 as detected by the giant detectors of [LIGO][LIGO] (in the [USA][USA]), [VIRGO][VIRGO] (in [Europe][Europe]), and [KAGRA][KAGRA] (in [Japan][Japan]).
The more [energy received][energy received] on [Earth][Earth] from a collision, the [brighter][brighter] it appears on the graphic.
Among many [science firsts][science firsts], these [gravitational-radiation chirps][gravitational-radiation chirps] are giving humanity an unprecedented [inventory of black holes and neutron stars][inventory of black holes and neutron stars], and a new way to [measure the expansion][measure the expansion] rate of our universe.
A [fourth gravitational wave observing run][fourth gravitational wave observing run] with increased sensitivity is currently planned to begin in 2022 December.

## 詞彙學習（台語漢字/POJ/KIP/華語漢字/English）
- 【重力波】tiōng-le̍k-pho/tiōng-li̍k-pho/重力波/gravitational wave
- 【頻譜圖】pîn-phó͘-tô͘/pîn-phóo-tôo/頻譜圖/spectrogram
- 【烏洞】o͘-tōng/oo-tōng/黑洞/black hole
- 【中子星】tiōng-chú-chhiⁿ/tiōng-tsú-tshinn/中子星/neutron star


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[black holes collide]:https://apod.nasa.gov/apod/ap190414.html
[gravitational waves]:https://spaceplace.nasa.gov/gravitational-waves/en/
[these unusual chirps]:https://www.ligo.caltech.edu/video/ligo20160211v2
[Featured above]:https://dcc.ligo.org/LIGO-G2102338/public
[LIGO]:https://youtu.be/PVNlPUcPlB0
[USA]:https://en.wikipedia.org/wiki/United_States
[VIRGO]:http://public.virgo-gw.eu/virgo-in-a-nutshell/
[Europe]:https://en.wikipedia.org/wiki/Europe
[KAGRA]:https://gwcenter.icrr.u-tokyo.ac.jp/en/kagra-gallery
[Japan]:https://en.wikipedia.org/wiki/Japan
[energy received]:https://apod.nasa.gov/apod/ap171016.html
[Earth]:https://www.nasa.gov/topics/earth/index.html
[brighter]:https://i.pinimg.com/550x/81/21/c0/8121c0291fa14d1fe52b9eb007741cac.jpg
[science firsts]:https://arxiv.org/abs/2111.03606
[gravitational-radiation chirps]:https://youtu.be/jtp71NT0GNg
[inventory of black holes and neutron stars]:https://www.ligo.org/science/Publication-O3bAstroDist/
[measure the expansion]:https://www.ligo.org/science/Publication-O3Cosmology/
[fourth gravitational wave observing run]:https://www.ligo.org/scientists/GWEMalerts.php

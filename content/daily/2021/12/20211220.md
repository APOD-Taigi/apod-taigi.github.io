---
title: 彗星 kah 火流星
date: 2021-12-20
publishdate: 2021-12-20T12:00:00+0800
tags: [Leonard 彗星, 火流星, 鎂, 彗星, 雙原子碳, 雙生仔座流星雨, 彗鬚]
hero: https://apod.nasa.gov/apod/fap/image/2112/LeonardMeteor_Poole_960.jpg
summary: 這張相片本底是欲翕彗星。應該是講，這本底是欲翕 2021 年上光 ê Leonard 彗星翕規組 ê。毋閣宇宙總是有伊家己 ê 想法。
categories: [podcast]
vocals: [阿錕]
---

{{% apod %}}

- 原始文章：[The Comet and the Fireball](https://apod.nasa.gov/apod/ap211220.html)
- 影像提供 kah 版權：[Cory Poole](mailto:corypoole@gmail.com)
- 超空間：[APOD 亂數產生器](https://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckybsc1oc615d0889oujcav4q" >}}

## [漢羅] 彗星 kah 火流星
這張相片本底是欲翕彗星。
應該是講，這本底是欲翕 [2021 年上光][brightest comet of 2021] ê [Leonard 彗星][Comet Leonard] 翕規組 ê。
毋閣 [宇宙][the universe] 總是有伊家己 ê 想法。
Tī 無夠一秒鐘 ê 時間內底，有一粒足光 ê [流星][meteor]，咱 kā 叫做火流星，[伊 ê 軌跡][streaked through] 拄仔好出現 tī Leonard 彗星 ê 下底。
這粒 [流星 ê 爍光][meteor's flash t] 是比彗鬚 ê 青光閣較青。
流星 ê 核心差不多 kah 溪邊 ê 石頭平大粒，毋閣彗星 ê 核心 to̍h [kah 一个城市平大][city-sized nucleus] 矣。
[流星 ê 青光][meteor's green] 是 ùi 流星 ê 核心蒸發出來 ê [鎂][magnesium]，毋閣 [彗星 ê 青光][comet's green] 可能是 ùi 彗星 ê 核心噴出來 ê [雙原子碳][diatomic carbon]。
這張相片是 10 工前 tī [美國][USA] [加州][California] ê [Sacramento 河][Sacramento River] kah [Lassen 山][Mt. Lassen] 翕 ê 夜景。
火流星出現 tī 今年 [雙生仔座流星雨][Geminid Meteor Shower t] ê 前半場，閣過幾若工 to̍h 是流星上濟彼工矣。
[Leonard 彗星][Comet Leonard] 這馬已經變甲愈來愈暗矣，頂禮拜是目睭會當看上清楚 ê 時陣，這馬已經 [徙到南方 ê 天頂][moving into southern skies] 矣。


## [POJ] Hūi-chhiⁿ kah Hóe-liû-chhiⁿ
Chit-tiuⁿ siòng-phìⁿ pún-tē sī beh hip hūi-chhiⁿ.
Èng-kai sī-kóng, che pún-tē sī beh hip jī-khòng-jī-it nî siōng-kng ê Leonard hūi-chhiⁿ hip kui-cho͘ ê.
M̄-koh ú-tiū chóng-sī ū i ka-tī ê siūⁿ-hoat.
Tī bô-kàu chi̍t-bió-cheng ê sî-kan lāi-té, ū chi̍t-lia̍p chiok-kng ê liû-chhiⁿ, lán kā kiò-chò hóe-liû-chhiⁿ, i ê kúi-jiah tú-á-hó chhut-hiān tī Leonard hūi-chhiⁿ ê ē-té.
Chit-lia̍p liû-chhiⁿ ê sih-kng sī pí hūi-chhiu ê chhiⁿ-kng koh khah chhiⁿ.
Liû-chhiⁿ ê he̍k-sim chha-put-to kah khe-piⁿ ê chio̍h-thâu pêⁿ-tōa-lia̍p, m̄-koh hūi-chhiu ê he̍k-sim to̍h kah chi̍t-ê siâⁿ-chhī pêⁿ-tōa ah.
Liû-chhiⁿ ê chhiⁿ-kng sī ùi liû-chhiⁿ ê he̍k-sim cheng-hoat--chhut-lâi ê bí, m̄-koh hui-chhiⁿ ê chhiⁿ-kng khó-lêng sī ùi hūi-chhiu ê he̍k-sim phùn--chhut-lâi ê siang-goân-chú-thòaⁿ.
Chit-tiuⁿ siòng-phìⁿ sī cha̍p-kang chêng tī Bí-kok ka-chiu ê Sacramento hô kah Lassen soaⁿ hip ê iā-kéng.
Hóe-liû-chhiⁿ chhut-hiān tī kin-nî Siang-siⁿ-á-chō liû-chhiⁿ-hō͘ ê chêng-pòaⁿ-tiuⁿ, koh kòe kúi-ā-kang to̍h sī liû-chhiⁿ siōng-chōe hit-kang ah.
Leonard hui-chhiⁿ chit-má í-keng piàn-kah lú-lâi-lú-àm ah, téng-lé-pài sī ba̍k-chiu ē-tàng khòaⁿ siōng-chheng-chhó͘ ê sî-chūn, chit-má í-keng sóa kàu lâm-hong ê thiⁿ-téng ah.

## [KIP] Huī-tshinn kah Hué-liû-tshinn
Tsit-tiunn siòng-phìnn pún-tē sī beh hip huī-tshinn.
Ìng-kai sī-kóng, tse pún-tē sī beh hip jī-khòng-jī-it nî siōng-kng ê Leonard huī-tshinn hip kui-tsoo ê.
M̄-koh ú-tiū tsóng-sī ū i ka-tī ê siūnn-huat.
Tī bô-kàu tsi̍t-bió-tsing ê sî-kan lāi-té, ū tsi̍t-lia̍p tsiok-kng ê liû-tshinn, lán kā kiò-tsò hué-liû-tshinn, i ê kuí-jiah tú-á-hó tshut-hiān tī Leonard huī-tshinn ê ē-té.
Tsit-lia̍p liû-tshinn ê sih-kng sī pí huī-tshiu ê tshinn-kng koh khah tshinn.
Liû-tshinn ê hi̍k-sim tsha-put-to kah khe-pinn ê tsio̍h-thâu pênn-tuā-lia̍p, m̄-koh huī-tshiu ê hi̍k-sim to̍h kah tsi̍t-ê siânn-tshī pênn-tuā ah.
Liû-tshinn ê tshinn-kng sī uì liû-tshinn ê hi̍k-sim tsing-huat--tshut-lâi ê bí, m̄-koh hui-tshinn ê tshinn-kng khó-lîng sī uì huī-tshiu ê hi̍k-sim phùn--tshut-lâi ê siang-guân-tsú-thuànn.
Tsit-tiunn siòng-phìnn sī tsa̍p-kang tsîng tī Bí-kok ka-tsiu ê Sacramento hô kah Lassen suann hip ê iā-kíng.
Hué-liû-tshinn tshut-hiān tī kin-nî Siang-sinn-á-tsō liû-tshinn-hōo ê tsîng-puànn-tiunn, koh kuè kuí-ā-kang to̍h sī liû-tshinn siōng-tsuē hit-kang ah.
Leonard hui-tshinn tsit-má í-king piàn-kah lú-lâi-lú-àm ah, tíng-lé-pài sī ba̍k-tsiu ē-tàng khuànn siōng-tshing-tshóo ê sî-tsūn, tsit-má í-king suá kàu lâm-hong ê thinn-tíng ah.

## [English] The Comet and the Fireball
This picture was supposed feature a comet.
Specifically, a series of images of the [brightest comet of 2021][brightest comet of 2021] were being captured: [Comet Leonard][Comet Leonard].
But [the universe][the universe] had other plans.
Within a fraction of a second, a [meteor][meteor] so bright it could be called a fireball [streaked through][streaked through] just below the comet.
And the [meteor's flash][meteor's flash e] was even more green than the comet's coma.
The cause of the [meteor's green][meteor's green] was likely [magnesium][magnesium] evaporating from the meteor's pebble-sized core, while the cause of the [comet's green][comet's green] was likely [diatomic carbon][diatomic carbon] recently ejected from the comet's [city-sized nucleus][city-sized nucleus].
The images were taken 10 days ago over the [Sacramento River][Sacramento River] and [Mt. Lassen][Mt. Lassen] in [California][California], [USA][USA].
The fireball was on the leading edge of this year's [Geminid Meteor Shower][Geminid Meteor Shower e] -- which peaked a few days later.
[Comet Leonard][Comet Leonard] is now fading after reaching naked-eye visibility last week -- but now is [moving into southern skies][moving into southern skies].

## 詞彙學習（台語漢字/POJ/KIP/華語漢字/English）
- 【火流星】hóe-liû-chhiⁿ/hué-liû-tshinn/火流星/fireball meteor
- 【鎂】bí/bí/鎂/magnesium
- 【雙原子碳】siang-goân-chú-thòaⁿ/siang-guân-tsú-thuànn/雙原子碳/diatomic carbon
- 【雙生仔座流星雨】Siang-siⁿ-á-chō liû-chhiⁿ-hō͘/Siang-sinn-á-tsō liû-tshinn-hōo/雙子座流星雨/Geminid Meteor Shower
- 【彗鬚】hūi-chhiu/huī-tshiu/彗髮/coma


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[brightest comet of 2021]:https://www.facebook.com/media/set/?set=a.4214632848640902&type=3
[Comet Leonard]:https://en.wikipedia.org/wiki/C/2021_A1_(Leonard)
[the universe]:https://apod.nasa.gov/apod/ap000101.html
[meteor]:https://solarsystem.nasa.gov/asteroids-comets-and-meteors/meteors-and-meteorites/overview/
[streaked through]:https://i1.wp.com/theverybesttop10.com/wp-content/uploads/2014/01/Top-10-Best-Images-of-Surprised-Cats-4.jpeg
[meteor's flash e]:https://apod.nasa.gov/apod/ap210315.html
[meteor's flash t]:https://apod.tw/daily/20210315/
[meteor's green]:https://en.wikipedia.org/wiki/Meteoroid#Colours
[magnesium]:https://periodic.lanl.gov/12.shtml
[comet's green]:https://www.cloudynights.com/topic/406505-green-in-comets-is-not-cn-cyanogen/
[diatomic carbon]:https://en.wikipedia.org/wiki/Diatomic_carbon
[city-sized nucleus]:https://www.mentalfloss.com/article/60082/rosettas-comet-compared-los-angeles
[Sacramento River]:https://youtu.be/CDgOFPuDRlU
[Mt. Lassen]:https://youtu.be/ttbxcarLYQQ?t=20
[California]:https://en.wikipedia.org/wiki/California
[USA]:https://en.wikipedia.org/wiki/United_States
[Geminid Meteor Shower e]:https://apod.nasa.gov/apod/ap211216.html
[Geminid Meteor Shower t]:https://apod.tw/daily/20211216/
[Comet Leonard]:https://theskylive.com/how-bright-is-cometleonard
[moving into southern skies]:https://en.wikipedia.org/wiki/C/2021_A1_(Leonard)#/media/File:Animation_of_C%EF%BC%8F2021_A1's_orbit_around_Sun_-_2021_close_approach.gif

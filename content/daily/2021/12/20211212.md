---
title: Tī M3 星團頭前 ê Leonard 彗星
date: 2021-12-12
publishdate: 2021-12-12T12:00:00+0800
tags: [球形星團 M3, Leonard 彗星, 彗星 C/2021 A1, 彗鬚, 塗粉尾溜, 內太陽系, 赤道]
hero: https://apod.nasa.gov/apod/image/2112/M3Leonard_Bartlett_960.jpg
summary: Leonard 彗星這馬已經會當直接用目睭看矣！毋閣猶是足暗 ê。伊今仔日離地球上近。
---

{{% apod %}}

- 原始文章：[Comet Leonard Before Star Cluster M3](https://apod.nasa.gov/apod/ap211212.html)
- 影像提供 kah 版權：[Dan Bartlett](mailto:h2ologg@yahoo.com)
- 台文翻譯：[An-Li Tsai][An-Li Tsai] ([NCU][NCU])

## [漢羅] Tī M3 星團頭前 ê Leonard 彗星
Leonard 彗星這馬已經會當直接用目睭看矣！毋閣猶是足暗 ê。
伊今仔日離地球上近。
若是欲看這粒彗星，[上好][best seen] ê 時機就 tī 這禮拜。
日頭落山了後，看 tùi 西爿地平線遐 to̍h 看會著。
這馬欲看彗星是 tī [地球赤道][Earth's equator] 以北 ê 所在 [看較有][best visible]。
毋閣到 12 月下旬，彗星 to̍h 愛 tī 地球赤道以南 ê 所在才看較有矣。
這張相片是一禮拜前 tī [美國][USA] [加州][California] 翕著 ê [彗星 C/2021 A1 (Leonard 彗星)][Comet C/2021 A1 (Leonard)]。
這張長時間感光 ê 相片，會當看著彗星 [足詳細][shows in great detail] ê [青色][green] [彗鬚][coma] kah 愈來愈長 ê [塗粉尾溜][dust tail t]。
彗星行到內 [太陽系][Solar System] 以後 to̍h 離咱干焦幾若光分遠爾爾。
這張拄仔好 tī 伊行到 [球形][globular] [M3][M3 1] 星團頭前 ê 時陣 [翕著][captured passing]。
毋閣，[M3][M3 2] 是離咱 35,000 光年遐爾遠。
閣一禮拜，Leonard 彗星 to̍h 會 [離金星足近 ê][pass unusually close to Venus]。
伊會閣 [繼續行][continue on]，到明年一月初 ê 時陣，to̍h 會倚太陽上近。

## [POJ] Tī M-saⁿ seng-thoân thâu-chêng ê Leonard hūi-chhiu
Leonard hūi-chhiu chit-má í-keng ē-tàng ti̍t-chiap iōng ba̍k-chiu khòaⁿ ah! M̄-koh iáu-sī chiok-àm ê.
I kin-á-ji̍t lî Tē-kiû siōng-kīn.
Nā-sī beh khòaⁿ chit-lia̍p hūi-chhiu, siōng-hó ê sî-ki to̍h tī chit-lé-pài.
Ji̍t-thâu lo̍h-soaⁿ liáu-āu, khòaⁿ-tùi sai-pêng tē-pêng-sòaⁿ hiah to̍h khòaⁿ-ē-tio̍h.
Chit-má beh khòaⁿ hūi-chhiu sī tī Tē-kiû chhek-tō í pak ê só͘-chāi khòaⁿ-khah-ū.
M̄-koh kàu cha̍p-jī goe̍h hā-sûn, hūi-chhiⁿ to̍h ài tī Tē-kiû chhek-tō í lâm ê só͘-chāi chiah khòaⁿ-ū ah.
Chit-tiuⁿ siòng-phìⁿ sī chi̍t-lé-pài chêng tī Bí-kok Ka-chiu hip-tio̍h ê hūi-chhiⁿ C/jī-khòng-jī-it A-one (Leonard hūi-chhiⁿ).
Chit-tiuⁿ tn̂g-sî-kan kám-kng ê siòng-phìⁿ, ē-tàng khòaⁿ-tio̍h hūi-chhiⁿ chiok siông-sè ê chhiⁿ-se̍k hūi-chhiu kah lú-lâi lú-tn̂g ê thô͘-hún-bóe-liu.
Hūi-chhiⁿ kiâⁿ-kàu Lōe-thài-iông-hē í-āu to̍h lî lán kan-na kúi-ā kng-hun hn̄g niā-niā.
Chit-tiuⁿ tú-á-hó tī í kiâⁿ kàu kiû-hêng-seng-thoân M3 thâu-chêng ê sî-chūn hip-tio̍h.
M̄-koh, M3 sī lî lán saⁿ-bān-gō͘-chheng kng-nî hiah-nī hn̄g.
Koh chi̍t-lé-pài, Leonard hūi-chhiu to̍h ē lî Kim-chhiⁿ chiok kīn ê.
I ē koh kè-sio̍k kiâⁿ, kàu môa-nî i̍t goe̍h chhoe ê sî-chūn, to̍h ē óa Thài-iông siōng-kīn.

## [KIP] Tī M-sann sing-thuân thâu-tsîng ê Leonard huī-tshiu
Leonard huī-tshiu tsit-má í-king ē-tàng ti̍t-tsiap iōng ba̍k-tsiu khuànn ah! M̄-koh iáu-sī tsiok-àm ê.
I kin-á-ji̍t lî Tē-kiû siōng-kīn.
Nā-sī beh khuànn tsit-lia̍p huī-tshiu, siōng-hó ê sî-ki to̍h tī tsit-lé-pài.
Ji̍t-thâu lo̍h-suann liáu-āu, khuànn-tuì sai-pîng tē-pîng-suànn hiah to̍h khuànn-ē-tio̍h.
Tsit-má beh khuànn huī-tshiu sī tī Tē-kiû tshik-tō í pak ê sóo-tsāi khuànn-khah-ū.
M̄-koh kàu tsa̍p-jī gue̍h hā-sûn, huī-tshinn to̍h ài tī Tē-kiû tshik-tō í lâm ê sóo-tsāi tsiah khuànn-ū ah.
Tsit-tiunn siòng-phìnn sī tsi̍t-lé-pài tsîng tī Bí-kok Ka-tsiu hip-tio̍h ê huī-tshinn C/jī-khòng-jī-it A-one (Leonard huī-tshinn).
Tsit-tiunn tn̂g-sî-kan kám-kng ê siòng-phìnn, ē-tàng khuànn-tio̍h huī-tshinn tsiok siông-sè ê tshinn-si̍k huī-tshiu kah lú-lâi lú-tn̂g ê thôo-hún-bué-liu.
Huī-tshinn kiânn-kàu Luē-thài-iông-hē í-āu to̍h lî lán kan-na kuí-ā kng-hun hn̄g niā-niā.
Tsit-tiunn tú-á-hó tī í kiânn kàu kiû-hîng-sing-thuân M̀ thâu-tsîng ê sî-tsūn hip-tio̍h.
M̄-koh, M̀ sī lî lán sann-bān-gōo-tshing kng-nî hiah-nī hn̄g.
Koh tsi̍t-lé-pài, Leonard huī-tshiu to̍h ē lî Kim-tshinn tsiok kīn ê.
I ē koh kè-sio̍k kiânn, kàu muâ-nî i̍t gue̍h tshue ê sî-tsūn, to̍h ē uá Thài-iông siōng-kīn.

## [English] Comet Leonard Before Star Cluster M3
Comet Leonard is now visible to the unaided eye -- but just barely.
Passing nearest to the Earth today, the comet is [best seen][best seen] this week soon after sunset, toward the west, low on the horizon.
Currently [best visible][best visible] in the north, by late December the comet will best be seen from south of [Earth's equator][Earth's equator].
The featured image of [Comet C/2021 A1 (Leonard)](https://en.wikipedia.org/wiki/C/2021_A1_(Leonard)) was taken a week ago from [California][California], [USA][USA].
The deep exposure [shows in great detail][shows in great detail] the comet's [green][green] gas [coma][coma] and developing [dust tail][dust tail e].
The comet -- across our inner [Solar System][Solar System] and only light-minutes away -- was [captured passing][captured passing] nearly in front of [globular][globular] star cluster [M3][M3 1].
In contrast, [M3][M3 2] is about 35,000 light-*years* away.
In a week, Comet Leonard will [pass unusually close to Venus][pass unusually close to Venus], but will [continue on][continue on] and be at its closest to the Sun in early January.

## 詞彙學習（台語漢字/POJ/KIP/華語漢字/English）
- 【彗鬚】hūi-chhiu/huī-tshiu/彗髮/coma
- 【球形星團】kiû-hêng-seng-thoân/kiû-hîng-sing-thuân/球狀星團/globular cluster
- 【塗粉尾溜】thô͘-hún-bóe-liu/thôo-hún-bué-liu/灰塵尾/dust tail
- 【光分】kng-hun/kng-hun/光分/light-minute
- 【內太陽系】Lōe-thài-iông-hē/Luē-thài-iông-hē/內太陽系/Inner Solar system
- 【赤道】chhek-tō/tshik-tō/赤道/equator


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[best seen]:https://earthsky.org/astronomy-essentials/comet-leonard-might-become-2021s-brightest-2022/
[best visible]:http://www.aerith.net/comet/catalog/2021A1/mag2.gif
[Earth's equator]:https://www.nasa.gov/sites/default/files/thumbnails/image/equator_.png
[Comet C/2021 A1 (Leonard)]:https://en.wikipedia.org/wiki/C/2021_A1_(Leonard)
[California]:https://en.wikipedia.org/wiki/California
[USA]:https://en.wikipedia.org/wiki/United_States
[shows in great detail]:https://thumbs.dreamstime.com/b/two-cats-watching-intently-scared-59713174.jpg
[green]:https://www.forbes.com/sites/startswithabang/2018/08/09/this-is-why-comets-glow-an-eerie-green-color/
[coma]:https://spaceplace.nasa.gov/comet-nucleus/en/
[dust tail e]:https://apod.nasa.gov/apod/ap210308.html
[dust tail t]:https://apod.tw/daily/20210308/
[Solar System]:https://solarsystem.nasa.gov/solar-system/our-solar-system/in-depth/
[captured passing]:https://vimeo.com/652658994
[globular]:https://en.wikipedia.org/wiki/Globular_cluster
[M3 1]:https://apod.nasa.gov/apod/ap070415.html
[M3 2]:https://apod.nasa.gov/apod/ap070609.html
[pass unusually close to Venus]:https://en.wikipedia.org/wiki/C/2021_A1_(Leonard)#/media/File:Animation_of_C%EF%BC%8F2021_A1's_orbit_around_Sun_-_2021_close_approach.gif
[continue on]:https://theskylive.com/cometleonard-info

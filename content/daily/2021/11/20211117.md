---
title: NGC 3314：星系若是相疊
date: 2021-11-17
publishdate: 2021-11-17T12:00:00+0800
tags: [NGC 3314, 重力透鏡效應, 捲螺仔星系, NGC 3314a, NGC 3314b, 長蛇座星系團, 透鏡星系]
hero: https://apod.nasa.gov/apod/fap/image/2111/NGC3314_HubbleOstling_960.jpg
summary:
categories: [podcast]
vocals: [阿錕]
---

{{% apod %}}

- 原始文章：[NGC 3314: When Galaxies Overlap](https://apod.nasa.gov/apod/ap211117.html)
- 影像來源：[NASA](https://www.nasa.gov/), [ESA, Hubble](https://esahubble.org/); Processing & Copyright: [William Ostling](https://www.instagram.com/the_astronomy_enthusiast/) ([The Astronomy Enthusiast](https://theastroenthusiast.com/))
- 台文翻譯：[An-Li Tsai][An-Li Tsai] ([NCU][NCU])

{{< podcast "ckwxptzuq7yi60b74mso9ll87" >}}

## [漢羅] NGC 3314：星系若是相疊
是按怎隔壁星系袂 tùi 背景星系產生 [重力透鏡效應][gravitational lensing]？
伊會！毋閣兩个 [星系][galaxies] 傷近矣！角位移 kah 兩个星系 ê [角寸尺][angular size] 相比 傷細矣！
這張 [NGC 3314][NGC 3314] ê [Hubble][Hubble] 影像展示兩个 [排做一排][line up] ê 大捲螺仔星系。
前景 ê 捲螺仔星系 [NGC 3314a][NGC 3314a] 是 giōng-欲 完全正向。
伊 ê [風吹形][pinwheel shape] 是少年星團造成 ê。
背景 leh 發光 ê NGC 3314b，有一寡較暗 ê 捲螺仔形 ê [星際塗粉][interstellar dust] 帶，嘛會當用來追蹤伊 ê 捲螺仔結構。
兩个星系攏出現 tī [長蛇座星系團][Hydra Cluster of Galaxies] ê 邊仔。
這个星系團離咱有 2 億光年遠。
[透鏡星系][lensing galaxy] 若是較細抑是較遠，這个 [重力透鏡 ê 變形][Gravitational lens distortions t] 是會較明顯。
背景星系可能會變形做一个 [箍箍仔][ring]，kā 較近彼个箍--起來。
前景星系 ê 恆星 [tī 足短 ê 時間內底][momentarily magnifying] kā 背景星系 ê 恆星光放大，造成透鏡星系 ê 爍光。
這个現象有一工可能會當 ùi 懸解析度望遠鏡 ê 觀測內底看著。

## [POJ] NGC 3314: Seng-hē nā-sī sio-tha̍h
Sī-án-ná keh-piah seng-hē bōe tùi pōe-kéng seng-hē sán-seng tiōng-le̍k-thàu-kiàⁿ hāu-èng?
I ē! M̄-koh nn̄g-ê seng-hē siūⁿ-kīn ah! Kak-ūi-î kah nn̄g-ê seng-hē ê kak-chhùn-chhioh sio-pí siuⁿ-sè ah!
Chit-tiuⁿ NGC sam-sam-it-sù ê Hubble iáⁿ-siōng tiān-sī nn̄g-ê pâi-chò-chi̍t-pâi ê tōa kńg-lê-á seng-hē.
Chiân-kéng ê kńg-lê-á seng-hē NGC sam-sam-it-sù-a sī giōng-beh oân-choân chiàⁿ-hiòng.
I ê hong-chhoe hêng sī siàu-liân seng-thoân chō-sêng ê.
Pōe-kéng leh hoat-kng ê NGC sam-sam-it-sù-b, ū chi̍t-kóa khah-àm ê kńg-lê-á hêng ê seng-chè-thô͘-hún-tòa, mā ē-tàng iōng-lâi tui-chong i ê kńg-lê-á kiat-kò͘.
Nn̄g-ê seng-hē lóng chhut-hiān tī Tn̂g-siâ-chō seng-hē-thoân ê piⁿ-á.
Chit-ê seng-hē-thoân lî lán ū nn̄g-ek kng-nî hn̄g.
Thàu-kiàⁿ-seng-hē nā-sī khah-sè iah-sī khah-hn̄g, chit-ê tiōng-le̍k-thàu-kiàⁿ ê piàn-hêng sī ē khah bêng-hián.
Pōe-kéng seng-hē khó-lêng ē piàn-hêng chò chi̍t-ê khó͘-khó͘-a, kā khah-kīn hit-ê kho͘--khí-lâi.
Chiân-kéng seng-hē ê hêng-chhiⁿ tī chiok-té ê sî-kan lāi-té kā pōe-kéng-seng-hē ê hêng-chhiⁿ-kng hòng-tōa, chō-sêng thàu-kiàⁿ-seng-hē ê sih-kng.
Chit-ê hiān-siōng ū-chi̍t-kang khó-lêng ē-tàng ùi koân kái-sek-tō͘ bōng-oán-kiàⁿ ê koan-chhek lāi-té khòaⁿ-tio̍h.

## [KIP] NGC 3314: Sing-hē nā-sī sio-tha̍h
Sī-án-ná keh-piah sing-hē buē tuì puē-kíng sing-hē sán-sing tiōng-li̍k-thàu-kiànn hāu-ìng?
I ē! M̄-koh nn̄g-ê sing-hē siūnn-kīn ah! Kak-uī-î kah nn̄g-ê sing-hē ê kak-tshùn-tshioh sio-pí siunn-sè ah!
Tsit-tiunn NGC sam-sam-it-sù ê Hubble iánn-siōng tiān-sī nn̄g-ê pâi-tsò-tsi̍t-pâi ê tuā kńg-lê-á sing-hē.
Tsiân-kíng ê kńg-lê-á sing-hē NGC sam-sam-it-sù-a sī giōng-beh uân-tsuân tsiànn-hiòng.
I ê hong-tshue hîng sī siàu-liân sing-thuân tsō-sîng ê.
Puē-kíng leh huat-kng ê NGC sam-sam-it-sù-b, ū tsi̍t-kuá khah-àm ê kńg-lê-á hîng ê sing-tsè-thôo-hún-tuà, mā ē-tàng iōng-lâi tui-tsong i ê kńg-lê-á kiat-kòo.
Nn̄g-ê sing-hē lóng tshut-hiān tī Tn̂g-siâ-tsō sing-hē-thuân ê pinn-á.
Tsit-ê sing-hē-thuân lî lán ū nn̄g-ik kng-nî hn̄g.
Thàu-kiànn-sing-hē nā-sī khah-sè iah-sī khah-hn̄g, tsit-ê tiōng-li̍k-thàu-kiànn ê piàn-hîng sī ē khah bîng-hián.
Puē-kíng sing-hē khó-lîng ē piàn-hîng tsò tsi̍t-ê khóo-khóo-a, kā khah-kīn hit-ê khoo--khí-lâi.
Tsiân-kíng sing-hē ê hîng-tshinn tī tsiok-té ê sî-kan lāi-té kā puē-kíng-sing-hē ê hîng-tshinn-kng hòng-tuā, tsō-sîng thàu-kiànn-sing-hē ê sih-kng.
Tsit-ê hiān-siōng ū-tsi̍t-kang khó-lîng ē-tàng uì kuân kái-sik-tōo bōng-uán-kiànn ê kuan-tshik lāi-té khuànn-tio̍h.

## [English] NGC 3314: When Galaxies Overlap
Why doesn't the nearby galaxy create a [gravitational lensing][gravitational lensing] effect on the background galaxy?
It does, but since both [galaxies][galaxies] are so nearby, the angular shift is much smaller than the [angular size][angular size]s of the galaxies themselves.
The featured [Hubble][Hubble] image of [NGC 3314][NGC 3314] shows two large spiral galaxies which happen to [line up][line up] exactly.
The foreground spiral [NGC 3314a][NGC 3314a] appears nearly face-on with its [pinwheel shape][pinwheel shape] defined by young bright star clusters.
Against the glow of the background galaxy NGC 3314b, though, dark swirling lanes of [interstellar dust][interstellar dust] can also be seen tracing the nearer spiral's structure.
Both galaxies appear on the edge of the [Hydra Cluster of Galaxies][Hydra Cluster of Galaxies], a cluster that is about 200 million light years away.
[Gravitational lens distortions][Gravitational lens distortions e] are much easier to see when the [lensing galaxy][lensing galaxy] is smaller and further away.
Then, the background galaxy may even be distorted into a [ring][ring] around the nearer.
Fast gravitational lens flashes due to stars in the foreground galaxy [momentarily magnifying][momentarily magnifying] the light from stars in the background galaxy might one day be visible in future observing campaigns with high-resolution telescopes.

## 詞彙學習（漢羅/POJ/KIP/華文/English）
- 【重力透鏡效應】tiōng-le̍k-thàu-kiàⁿ hāu-èng/tiōng-li̍k-thàu-kiànn hāu-ìng/重力透鏡效應/gravitational lensing effect
- 【角位移】kak-ūi-î/kak-uī-î/角位移/angular shift
- 【角寸尺】kak-chhùn-chhioh/kak-tshùn-tshioh/角尺寸/angular size
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【風吹】hong-chhoe/hong-tshue/風車/pinwheel
- 【長蛇座星系團】Tn̂g-siâ-chō seng-hē-thoân/Tn̂g-siâ-tsō sing-hē-thuân/長蛇座星系團/the Hydra Cluster of Galaxies
- 【透鏡星系】thàu-kiàⁿ-seng-hē/thàu-kiànn-sing-hē/透鏡星系/lensing galaxy


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[gravitational lensing]:https://www.science.org.au/curious/space-time/gravitational-lensing
[galaxies]:https://spaceplace.nasa.gov/galaxy/en/
[angular size]:https://lonewolfonline.net/angular-size/
[Hubble]:https://www.nasa.gov/content/goddard/hubble-history-timeline
[NGC 3314]:https://en.wikipedia.org/wiki/NGC_3314
[line up]:https://i.redd.it/18w9o6xdiip21.jpg
[NGC 3314a]:https://ui.adsabs.harvard.edu/abs/2001AJ....122.1369K/abstract
[pinwheel shape]:https://apod.nasa.gov/apod/ap150614.html
[interstellar dust]:https://curator.jsc.nasa.gov/stardust/interstellardust.cfm
[Hydra Cluster of Galaxies]:https://apod.nasa.gov/apod/ap120512.html
[Gravitational lens distortions e]:https://apod.nasa.gov/apod/ap210823.html
[Gravitational lens distortions t]:https://apod.tw/daily/20210823/
[lensing galaxy]:https://www.reddit.com/r/Astronomy/comments/2peq2b/hey_guys_this_is_ngc_3314_according_to_nasa_this/
[ring]:https://apod.nasa.gov/apod/ap111221.html
[momentarily magnifying]:https://ui.adsabs.harvard.edu/abs/2003hst..prop.9977B/abstract

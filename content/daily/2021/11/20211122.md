---
title: 摩天大樓面頂 ê 月食
date: 2021-11-22
publishdate: 2021-11-22T12:00:00+0800
tags: [月食, 月偏食, 日食, 日全食]
hero: https://apod.nasa.gov/apod/image/2111/LunarEclipseBuilding_Beletsky_960.jpg
summary: 月娘哪會拄仔好 tī 這棟大樓面頂？ 當然是 計畫好勢 ê！ 天文攝影師是真細膩 leh 計畫這个畫面。
---

{{% apod %}}

- 原始文章：[Lunar Eclipse over a Skyscraper](https://apod.nasa.gov/apod/ap211122.html)
- 影像提供 kah 版權：[Yuri Beletsky](https://www.instagram.com/yuribeletsky/) ([Carnegie](http://carnegiescience.edu/) [Las Campanas Observatory](http://www.lco.cl/), [TWAN](https://twanight.org/about/))
- 台文翻譯：[An-Li Tsai][An-Li Tsai] ([NCU][NCU])

## [漢羅] 摩天大樓面頂 ê 月食
月娘哪會拄仔好 tī 這棟大樓面頂？
當然是 [計畫好勢 ê][Planning]！
天文攝影師是真細膩 leh 計畫這个畫面。
愛 [知影][figuring out] tī 佗位囥 kha-mé-lah，嘛愛知影當時翕這張相，才有法度產生這个 [使人讚嘆 ê 畫面][striking superposition]。
這張相片是 tī 11 月 19 透早，[月偏食][partial lunar eclipse] 發生上濟 ê 時陣翕 ê。
月食 to̍h 是 [月球行過地球烏影][Moon passed through the Earth's shadow t] 彼陣發生 ê 現象。
這个時陣，差不多有 99.1 葩 ê [月娘][entire Moon] 行到 [地球 ê 烏影區][darkest part of the Earth's shadow]，嘛是月球上暗 ê 時陣。
這棟大樓是 [智利][Chile] ê [大 Santiago 塔][Gran Torre Santiago building]，是 [南美洲][South America] [上懸][tallest building] ê 大樓。
這擺 ê [月食][eclipse] 攏總有 6 點鐘遐爾久，毋閣這張相片愛 tī 幾若秒鐘內底翕出來，因為 [地球][Earth's rotation] 足緊 to̍h 會離開大樓面頂矣。
後一擺 ê 「食」會是 [日全食][eclipse of the Sun]，tī [12 月 4 號][December 4]，毋閣 [愛 tī 地球尻川尾才看有][visible from the bottom of our world]。

## [POJ] Mô͘-thian-tōa-lâu bīn-téng ê Goe̍h-si̍t
Goe̍h-niû ná-ē tú-á-hó tī chit-tòng tōa-lâu bīn-téng?
Tong-jiân sī kè-ōe hó-sè ê!
Thian-bûn liap-iáⁿ-su sī chin sè-lī leh kè-ōe chit-ê ōe-bīn.
Ài chai-iáⁿ tī tó-ūi khǹg kha-mé-lah, mā ài chai-iáⁿ tang-sî hip chit-tiuⁿ siòng, chiah-ū hoat-tō͘ sán-seng chit-ê sú-lâng chàn-thàn ê ōe-bīn.
Chit-tiuⁿ siòng-phìⁿ sī tī cha̍p-it goe̍h cha̍p-káu thàu-chá, goe̍h-phian-si̍t hoat-seng siōng-chōe ê sî-chūn hip ê.
Goe̍h-si̍t to̍h sī Goe̍h-kiû kiâⁿ-kòe Tē-kiû o͘-iáⁿ hit-chūn hoat-seng ê hiān-siōng.
Chit-ê sî-chūn, chha-put-to ū káu-cha̍p-káu-tiám-it pha ê Goe̍h-niû kiâⁿ-kàu Tē-kiû ê o͘-iáⁿ-khu, mā-sī Goe̍h-kiû siōng-àm ê sî-chūn.
Chit-tòng tōa-lâu sī Tì-lī ê Tōa Santiago tha̍h, sī Lâm-bí-chiu siōng-koân ê tōa-lâu.
Chit-pái ê Goe̍h-si̍t lóng-chóng ū la̍k tiám-cheng hiah-nī kú, m̄-koh chit-tiuⁿ siòng-phìⁿ ài tī kúi-ā bió-cheng lāi-té hip chhut-lâi, in-ūi Tē-kiû chiok-kín to̍h ē lī-khui tōa-lâu bīn-téng ah.
Āu-chi̍t-pái ê "Si̍t" ē sī ji̍t-choân-si̍t, tī cha̍p-jī goe̍h sì hō, m̄-koh ài tī Tē-kiû kha-chhng-bóe chiah khòaⁿ-ū.

## [KIP] Môo-thian-tuā-lâu bīn-tíng ê Gue̍h-si̍t
Gue̍h-niû ná-ē tú-á-hó tī tsit-tòng tuā-lâu bīn-tíng?
Tong-jiân sī kè-uē hó-sè ê!
Thian-bûn liap-iánn-su sī tsin sè-lī leh kè-uē tsit-ê uē-bīn.
Ài tsai-iánn tī tó-uī khǹg kha-mé-lah, mā ài tsai-iánn tang-sî hip tsit-tiunn siòng, tsiah-ū huat-tōo sán-sing tsit-ê sú-lâng tsàn-thàn ê uē-bīn.
Tsit-tiunn siòng-phìnn sī tī tsa̍p-it gue̍h tsa̍p-káu thàu-tsá, gue̍h-phian-si̍t huat-sing siōng-tsuē ê sî-tsūn hip ê.
Gue̍h-si̍t to̍h sī Gue̍h-kiû kiânn-kuè Tē-kiû oo-iánn hit-tsūn huat-sing ê hiān-siōng.
Tsit-ê sî-tsūn, tsha-put-to ū káu-tsa̍p-káu-tiám-it pha ê Gue̍h-niû kiânn-kàu Tē-kiû ê oo-iánn-khu, mā-sī Gue̍h-kiû siōng-àm ê sî-tsūn.
Tsit-tòng tuā-lâu sī Tì-lī ê Tuā Santiago tha̍h, sī Lâm-bí-tsiu siōng-kuân ê tuā-lâu.
Tsit-pái ê Gue̍h-si̍t lóng-tsóng ū la̍k tiám-tsing hiah-nī kú, m̄-koh tsit-tiunn siòng-phìnn ài tī kuí-ā bió-tsing lāi-té hip tshut-lâi, in-uī Tē-kiû tsiok-kín to̍h ē lī-khui tuā-lâu bīn-tíng ah.
Āu-tsi̍t-pái ê "Si̍t" ē sī ji̍t-tsuân-si̍t, tī tsa̍p-jī gue̍h sì hō, m̄-koh ài tī Tē-kiû kha-tshng-bué tsiah khuànn-ū.

## [English] Lunar Eclipse over a Skyscraper
Why is the Moon on top of this building?
[Planning][Planning].
It took the astrophotographer careful planning -- including [figuring out][figuring out] exactly where to place the camera and exactly when to take the shot -- to create this [striking superposition][striking superposition].
The single image featured was taken in the early morning hours of November 19, near the peak of the [partial lunar eclipse][partial lunar eclipse] that was occurring as the [Moon passed through the Earth's shadow][Moon passed through the Earth's shadow e].
At this time, almost the [entire Moon][entire Moon] -- 99.1 percent of its area -- was in the [darkest part of the Earth's shadow][darkest part of the Earth's shadow].
The building is the [Gran Torre Santiago building][Gran Torre Santiago building] in [Chile][Chile], the [tallest building][tallest building] in [South America][South America].
Although the entire [eclipse][eclipse] lasted an impressive six hours, this image had to be taken within just a few seconds to get the alignment right -- the [Earth's rotation][Earth's rotation] soon moved the building out of alignment.
The next Earth-Moon eclipse will be a total [eclipse of the Sun][eclipse of the Sun] that will occur on [December 4][December 4] -- but only be [visible from the bottom of our world][visible from the bottom of our world].

## 詞彙學習（台語漢字/POJ/KIP/華語漢字/English）
- 【月食】goe̍h-si̍t/gue̍h-si̍t/月食/lunar eclipse
- 【月偏食】goe̍h-phian-si̍t/gue̍h-phian-si̍t/月偏食/partial lunar eclipse
- 【日食】ji̍t-si̍t/ji̍t-si̍t/日食/solar eclipse
- 【日全食】ji̍t-choân-si̍t/ji̍t-tsuân-si̍t/日全食/total solar eclipse
- 【尻川尾】kha-chhng-bóe/kha-tshng-bué/屁股/bottom


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[Planning]:https://www.lifesavvy.com/p/uploads/2020/10/269d4e5a.jpg?width=1200
[figuring out]:https://www.popsci.com/people-have-been-able-to-predict-eclipses-for-really-long-time-heres-how/
[striking superposition]:https://apod.nasa.gov/apod/ap160831.html
[partial lunar eclipse]:https://www.timeanddate.com/eclipse/lunar/2021-november-19
[Moon passed through the Earth's shadow e]:https://apod.nasa.gov/apod/ap210525.html
[Moon passed through the Earth's shadow t]:https://apod.nasa.gov/apod/ap210525.html
[entire Moon]:https://solarsystem.nasa.gov/moons/earths-moon/in-depth/
[darkest part of the Earth's shadow]:https://www.nasa.gov/audience/forstudents/k-4/stories/umbra-and-penumbra
[Gran Torre Santiago building]:https://youtu.be/iFDo88o3Odo?t=55
[Chile]:https://en.wikipedia.org/wiki/Chile
[tallest building]:https://en.wikipedia.org/wiki/List_of_tallest_buildings#List_by_continent
[South America]:https://en.wikipedia.org/wiki/South_America
[eclipse]:https://www.nasa.gov/audience/forstudents/5-8/features/nasa-knows/what-is-an-eclipse-58
[Earth's rotation]:https://apod.nasa.gov/apod/ap200701.html
[eclipse of the Sun]:https://eclipse.gsfc.nasa.gov/SEatlas/SEatlas3/SEatlas2021.GIF
[December 4]:https://www.timeanddate.com/eclipse/solar/2021-december-4
[visible from the bottom of our world]:https://apod.nasa.gov/apod/ap170730.html

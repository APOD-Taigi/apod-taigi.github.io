---
title: Messier 101
date: 2021-11-27
publishdate: 2021-11-27T12:00:00+0800
tags: [M101, Messier 星表, Leviathan of Parsontown, 捲螺仔星雲, 捲螺仔星系, 哈伯太空望遠鏡, 大熊座, 風吹星系, 星系盤]
hero: https://apod.nasa.gov/apod/fap/image/2111/M101_hst6000.jpg
summary: 大閣媠 ê 捲螺仔星系 M101 是 Messier 星表較後尾 ê 天體，毋過毋是上落尾彼个。伊有夠大 ê，有 1 萬 7 千 光年遐爾闊，差不多是咱銀河系 ê 二倍大。
categories: [podcast]
vocals: [阿錕]
---

{{% apod %}}

- 原始文章：[Messier 101](https://apod.nasa.gov/apod/ap211127.html)
- 影像來源：[NASA](https://www.nasa.gov/), [ESA](https://www.spacetelescope.org/), [CFHT](https://www.cfht.hawaii.edu/), [NOAO](https://www.noao.edu/);
感謝：K.Kuntz ([GSFC](https://universe.gsfc.nasa.gov/)), F.Bresolin ([U.Hawaii](https://www.ifa.hawaii.edu/)), J.Trauger ([JPL](https://www.jpl.nasa.gov/)), J.Mould ([NOAO](https://www.noao.edu/)), Y.-H.Chu ([U. Illinois](https://astro.illinois.edu/))
- 台文翻譯：[An-Li Tsai][An-Li Tsai] ([NCU][NCU])

{{< podcast "ckxamu9z62aqm0887arzaht1a" >}}

## [漢羅] Messier 101
大閣媠 ê 捲螺仔星系 M101 是 [Messier][Charles Messier's] 星表較後尾 ê 天體，毋過毋是 [上落尾彼个][one]。
伊有夠大 ê，有 1 萬 7 千 光年遐爾闊，差不多是咱銀河系 ê 二倍大。
M101 是 19 世紀 Ross 爵士用 大望遠鏡，反射式 ê [Leviathan][Leviathan] of Parsontown 觀測 ê [捲螺仔星雲][spiral nebulae]。
到 20/21 世紀 ê 時陣，[哈伯太空望遠鏡][Hubble Space Telescope] 用 51 張相片，閣摻地面望遠鏡 ê 觀測資料，kā 鬥做這張拼鬥影像。
這張影像是 M101 中央 4 萬光年闊 ê 部份，是哈伯影相內底上有名 ê 捲螺仔星系。
[這張遮爾清楚 ê 影像看會著足明顯 ê][The sharp image shows stunning features] 星系盤，閣有面頂 ê 恆星 kah 塗粉。
有一寡仔是迵過 M101 嘛猶看有。
[M101 嘛叫做 風吹星系][Pinwheel Galaxy, M101]，chhāi tī 北天星座 [大熊座][Ursa Major] ê 邊界內底，離咱有 2500 萬光年遠。

## [POJ] Messier it-khòng-it
Tōa-koh-súi ê kńg-lê-á seng-hē it-khòng-it sī Messier seng-pió khah āu-bóe ê thian-thé, m̄-koh m̄-sī siōng lo̍h-bóe hit-ê.
I ū-kàu tōa ê, ū chi̍t-bān-chhit-chheng kng-nî hiah-nī khoah, chha-put-to sī lán Gîn-hô-hē ê nn̄g-pōe tōa.
M-it-khòng-it sī cha̍p-káu sè-kí Ross Chiok-sū iōng tōa-bōng-oán-kiàⁿ, hoán-siā-sek ê Leviathan of Parsontown koan-chhek ê kńg-lê-á seng-hûn.
Kàu jī-cha̍p jī-it sè-kí ê sî-chūn, Ha-peh thài-khong-bōng-oán-kiàⁿ iōng gō͘-cha̍p-it tiuⁿ siòng-phìⁿ, koh chham tē-bīn bōng-oán-kiàⁿ ê koan-chhek-chu-liāu, kā tàu-chò chit-tiuⁿ pheng-tàu-iáⁿ-siōng.
Chit-tiuⁿ iáⁿ-siōng sī M-it-khòng-it tiong-ng sì-bān kng-nî khoah ê pō͘-hūn, sī Ha-peh iáⁿ-siōng lāi-té siōng ū-miâ ê kńg-lê-á seng-hē.
Chit-tiuⁿ chiah-nī chheng-chhó͘ ê iáⁿ-siōng khòaⁿ-ē-tio̍h chiok bêng-hián ê seng-hē-pôaⁿ, koh-ū bīn-téng ê hêng-chhiⁿ kah thô͘-hún.
Ū chi̍t-kóa-á sī thàng-kòe M-it-khòng-it mā iáu khòaⁿ-ū.
M-it-khòng-it mā kiò-chò Hong-chhoe seng-hē, chhāi tī pak-thian seng-chō Tāi-hîm-chō ê pian-kài lāi-té, lî lán ū nn̄g-chheng-gō͘-pah kng-nî hn̄g.


## [KIP] Messier it-khòng-it
Tuā-koh-suí ê kńg-lê-á sing-hē it-khòng-it sī Messier sing-pió khah āu-bué ê thian-thé, m̄-koh m̄-sī siōng lo̍h-bué hit-ê.
I ū-kàu tuā ê, ū tsi̍t-bān-tshit-tshing kng-nî hiah-nī khuah, tsha-put-to sī lán Gîn-hô-hē ê nn̄g-puē tuā.
M-it-khòng-it sī tsa̍p-káu sè-kí Ross Tsiok-sū iōng tuā-bōng-uán-kiànn, huán-siā-sik ê Leviathan of Parsontown kuan-tshik ê kńg-lê-á sing-hûn.
Kàu jī-tsa̍p jī-it sè-kí ê sî-tsūn, Ha-peh thài-khong-bōng-uán-kiànn iōng gōo-tsa̍p-it tiunn siòng-phìnn, koh tsham tē-bīn bōng-uán-kiànn ê kuan-tshik-tsu-liāu, kā tàu-tsò tsit-tiunn phing-tàu-iánn-siōng.
Tsit-tiunn iánn-siōng sī M-it-khòng-it tiong-ng sì-bān kng-nî khuah ê pōo-hūn, sī Ha-peh iánn-siōng lāi-té siōng ū-miâ ê kńg-lê-á sing-hē.
Tsit-tiunn tsiah-nī tshing-tshóo ê iánn-siōng khuànn-ē-tio̍h tsiok bîng-hián ê sing-hē-puânn, koh-ū bīn-tíng ê hîng-tshinn kah thôo-hún.
Ū tsi̍t-kuá-á sī thàng-kuè M-it-khòng-it mā iáu khuànn-ū.
M-it-khòng-it mā kiò-tsò Hong-tshue sing-hē, tshāi tī pak-thian sing-tsō Tāi-hîm-tsō ê pian-kài lāi-té, lî lán ū nn̄g-tshing-gōo-pah kng-nî hn̄g.



## [English] Messier 101
Big, beautiful spiral galaxy M101 is one of the last entries in [Charles Messier's][Charles Messier's] famous catalog, but definitely not [one][one] of the least.
About 170,000 light-years across, this galaxy is enormous, almost twice the size of our own Milky Way.
M101 was also one of the original [spiral nebulae][spiral nebulae] observed by Lord Rosse's large 19th century telescope, the [Leviathan][Leviathan] of Parsontown.
Assembled from 51 exposures recorded by the [Hubble Space Telescope][Hubble Space Telescope] in the 20th and 21st centuries, with additional data from ground based telescopes, this mosaic spans about 40,000 light-years across the central region of M101 in one of the highest definition spiral galaxy portraits ever released from Hubble.
[The sharp image shows stunning features][The sharp image shows stunning features] of the galaxy's face-on disk of stars and dust along with background galaxies, some visible right through M101 itself.
Also known as the [Pinwheel Galaxy, M101][Pinwheel Galaxy, M101] lies within the boundaries of the northern constellation [Ursa Major][Ursa Major], about 25 million light-years away.

## 詞彙學習（台語漢字/POJ/KIP/華語漢字/English）
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【捲螺仔星雲】kńg-lê-á seng-hûn/kńg-lê-á sing-hûn/螺旋星雲/spiral nebula
- 【風吹星系】hong-chhoe seng-hē/hong-tshue sing-hē/風車星系/the Pinwheel Galaxy
- 【大熊座】Tāi-hîm-chō/Tāi-hîm-tsō/大熊座/Ursa Major
- 【星系盤】seng-hē-pôaⁿ/sing-hē-puânn/星系盤/galactic disk
- 【爵士】Chiok-sū/Tsiok-sū/爵士/Lord



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Charles Messier's]:https://www.nasa.gov/content/explore-the-night-sky-hubble-s-messier-catalog-bio
[one]:https://www.messier.seds.org/m/m102d.html
[spiral nebulae]:https://www.messier.seds.org/more/m101_rosse.html
[Leviathan]:https://birrcastle.com/telescope-astronomy/
[Hubble Space Telescope]:https://hubblesite.org/
[The sharp image shows stunning features]:https://hubblesite.org/contents/media/images/2006/10/1865-Image.html
[Pinwheel Galaxy, M101]:https://www.messier.seds.org/m/m101.html
[Ursa Major]:https://apod.nasa.gov/apod/ap160123.html

---
title: 水沖 kah 銀河
date: 2021-11-01
publishdate: 2021-11-01T12:00:00+0800
tags: [織女星, 銀河, 夏季大三角]
hero: https://apod.nasa.gov/apod/fap/image/2111/MilkyWayWaterfall_XieJie_960.jpg
summary: 這个水沖是 tī 中國東爿 羅霄山脈 ê 珠簾瀑布。咱銀河系 ê 中央帶 迒過天頂，現出足濟 暗塗粉雲絲 kah 多彩 ê 星雲。
categories: [podcast]
vocals: [阿錕]
---

{{% apod %}}

- 原始文章：[A Waterfall and the Milky Way](https://apod.nasa.gov/apod/ap211101.html)
- 影像來源 kah 版權：[Xie Jie](mailto:2455179586@qq.com)
- 天文探索 kah 科普教育：[支援 APOD ê 博士班學程](https://asterisk.apod.com/viewtopic.php?f=28&t=41989)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckwgmehe25l7l0967966dvjfn" >}}

## [漢羅] 水沖 kah 銀河
這个攝影師有一个夢，to̍h 是欲翕一張仔內底有水沖 kah 銀河 ê 相片。
這上困難 ê 是，愛有袂擺 ê 翕相地點、愛有 tùi 水沖 kah 邊仔山谷 有效 ê 人工照明、愛 kā 前景 kah 背景規个翕入去、愛煩惱 [火金蛄][fireflies] 傷 [金][distracting e]、愛保持 kha-mé-lah 焦燥、閣愛細膩莫去踏著毒蛇。
咱來看這个翕出來 ê 結果，這是 tī 七月中 ê 暗暝翕好了後，才用數位拼接 ê 方式鬥做一張闊幅全景圖。
這个水沖是 tī [中國][China] 東爿 [羅霄山脈][Luoxiao Mountains] ê [珠簾水沖][Zhulian waterfall]。
咱 [銀河系][Milky Way Galaxy] ê 中央帶 迒過天頂，現出足濟 [暗塗粉][dark dust] 雲絲 kah 多彩 ê 星雲。
這寡蹛 tī 銀河 ê 明亮天星 kā 天頂照予光，有 [夏季大三角][Summer Triangle]、足光 ê [織女星][Vega]，攏 tī [銀河彎弓][Milky Way's arch t] ê 面頂看會著。
攝影師 kah 伊 ê 朋友翕 78 張 欲用來組合 ê 相片了後，to̍h 踮遐 [享受這个暗暝][enjoyed the view themselves]，一直到天光。

## [POJ] Chúi-chhiâng kah Gîn-hô
Chit-ê liap-iáⁿ-su ū chi̍t-ê bāng, to̍h sī beh hip chi̍t-tiuⁿ-á lāi-té ū chúi-chhiâng kah Gîn-hô ê siòng-phìⁿ.
Che siōng khùn-lân ê sī, ài ū bōe-bái ê hip-siòng tē-tiám, ài ū tùi chúi-chhiâng kah piⁿ-á soaⁿ-kok ū-hāu ê jîn-kong chiò-bêng, ài kā chiân-kéng kah pōe-kéng kui-ê hip--ji̍p-khì, ài hoân-ló hóe-kim-ko͘ siuⁿ kim, ài pó-chhî kha-mé-lah ta-sò, koh ài sè-lī mài khì ta̍h-tio̍h to̍k-chôa.
Lán lâi khòaⁿ chit-ê hip--chhut-lâi ê kiat-kó, che sī tī chhit goe̍h tiong ê àm-mî hip hó liáu-āu, chiah iōng só͘-ūi pheng-chiap ê hong-sek tàu-chò chit-tiuⁿ khoah-pak choân-kéng-tô͘.
Chit-ê chúi-chhiâng sī tī Tiong-kok tang-pêng Lô-siau soaⁿ-me̍h ê Chu-liân chúi-chhiâng.
Lán Gîn-hô-hē ê tiong-iong-tòa hāⁿ kòe thiⁿ-téng, hiàn-chhut chiok-chōe àm-thô͘-hún hûn-si kah to-chhái ê seng-hûn.
Chit-kóa tī Gîn-hô ê bêng-liōng thiⁿ-chhiⁿ kā thiⁿ-téng chiò hō͘ kng, ū Hā-kùi tōa-saⁿ-kak, chiok-kng ê Chit-lú-chhiⁿ, lóng tī Gîn-hô-oan-kiong ê bīn-téng khòaⁿ-ē-tio̍h.
Liap-iáⁿ-su kah i ê pêng-iú hip chhit-cha̍p-peh tiuⁿ beh iōng-lâi cho͘-ha̍p ê siòng-phìⁿ liáu-āu, to̍h tiám hiah hiáng-siū chit-ê àm-mî, it-ti̍t kàu thiⁿ-kng.

## [KIP] Tsuí-tshiâng kah Gîn-hô
Tsit-ê liap-iánn-su ū tsi̍t-ê bāng, to̍h sī beh hip tsi̍t-tiunn-á lāi-té ū tsuí-tshiâng kah Gîn-hô ê siòng-phìnn.
Tse siōng khùn-lân ê sī, ài ū buē-bái ê hip-siòng tē-tiám, ài ū tuì tsuí-tshiâng kah pinn-á suann-kok ū-hāu ê jîn-kong tsiò-bîng, ài kā tsiân-kíng kah puē-kíng kui-ê hip--ji̍p-khì, ài huân-ló hué-kim-koo siunn kim, ài pó-tshî kha-mé-lah ta-sò, koh ài sè-lī mài khì ta̍h-tio̍h to̍k-tsuâ.
Lán lâi khuànn tsit-ê hip--tshut-lâi ê kiat-kó, tse sī tī tshit gue̍h tiong ê àm-mî hip hó liáu-āu, tsiah iōng sóo-uī phing-tsiap ê hong-sik tàu-tsò tsit-tiunn khuah-pak tsuân-kíng-tôo.
Tsit-ê tsuí-tshiâng sī tī Tiong-kok tang-pîng Lô-siau suann-me̍h ê Tsu-liân tsuí-tshiâng.
Lán Gîn-hô-hē ê tiong-iong-tuà hānn kuè thinn-tíng, hiàn-tshut tsiok-tsuē àm-thôo-hún hûn-si kah to-tshái ê sing-hûn.
Tsit-kuá tī Gîn-hô ê bîng-liōng thinn-tshinn kā thinn-tíng tsiò hōo kng, ū Hā-kuì tuā-sann-kak, tsiok-kng ê Tsit-lú-tshinn, lóng tī Gîn-hô-uan-kiong ê bīn-tíng khuànn-ē-tio̍h.
Liap-iánn-su kah i ê pîng-iú hip tshit-tsa̍p-peh tiunn beh iōng-lâi tsoo-ha̍p ê siòng-phìnn liáu-āu, to̍h tiám hiah hiáng-siū tsit-ê àm-mî, it-ti̍t kàu thinn-kng.

## [English] A Waterfall and the Milky Way
The dream was to capture both the waterfall and the Milky Way together.
Difficulties included finding a good camera location, artificially illuminating the waterfall and the surrounding valley effectively, capturing the entire scene with numerous foreground and background shots, worrying that [fireflies][fireflies] would be too [distracting][distracting e], keeping the camera dry, and avoiding stepping on a poisonous snake.
Behold the result -- captured after midnight in mid-July and digitally stitched into a wide-angle panorama.
The waterfall is the picturesque [Zhulian waterfall][Zhulian waterfall] in the [Luoxiao Mountains][Luoxiao Mountains] in eastern [China][China].
The central band of our [Milky Way Galaxy][Milky Way Galaxy] crosses the sky and shows numerous [dark dust][dark dust] filaments and [colorful nebulas][colorful nebulas].
Bright stars dot the sky -- all residing in the nearby Milky Way -- including the [Summer Triangle][Summer Triangle] with bright [Vega][Vega] visible above the [Milky Way's arch][Milky Way's arch e].
After capturing all 78 component exposures for you to enjoy, the photographer and friends [enjoyed the view themselves][enjoyed the view themselves] for the rest of the night.

## 詞彙學習（漢羅/POJ/KIP/華語/English）
- 【水沖】chúi-chhiâng/tsuí-tshiân/瀑布/waterfall
- 【夏季大三角】Hā-kùi tōa-saⁿ-kak/Hā-kuì tuā-sann-kak/夏季大三角/Summer Triangle
- 【織女星】Chit-lú-chhiⁿ/Tsit-lú-tshinn/織女星/Vega


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[fireflies]:https://en.wikipedia.org/wiki/Firefly
[distracting e]:https://apod.nasa.gov/apod/ap210906.html
[distracting t]:https://apod.tw/daily/20210906/
[Zhulian waterfall]:https://www.trip.com/travel-guide/attraction/yanling/zhulian-waterfall-38961944
[Luoxiao Mountains]:https://en.wikipedia.org/wiki/Luoxiao_Mountains
[China]:https://en.wikipedia.org/wiki/China
[Milky Way Galaxy]:https://imagine.gsfc.nasa.gov/science/objects/milkyway1.html
[dark dust]:https://apod.nasa.gov/apod/ap190827.html
[colorful nebulas]:https://apod.nasa.gov/apod/ap171201.html
[Summer Triangle]:https://apod.nasa.gov/apod/ap170703.html
[Vega]:https://www.nasa.gov/mission_pages/spitzer/news/spitzervega20130108.html
[Milky Way's arch e]:https://apod.nasa.gov/apod/ap210113.html
[Milky Way's arch t]:https://apod.tw/daily/20210113/
[enjoyed the view themselves]:https://c4.wallpaperflare.com/wallpaper/814/105/215/cat-the-sky-cat-look-the-sun-hd-wallpaper-preview.jpg

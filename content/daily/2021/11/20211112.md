---
title: M33：三角星系
date: 2021-11-12
publishdate: 2021-11-12T12:00:00+0800
tags: [風吹星系, 三角星系, M33, M31, 本星系群, 仙女座, 銀河系, 衛星星系, NGC 604, 捲螺仔星系, 正向星系, 恆星形成區]
hero: https://apod.nasa.gov/apod/fap/image/2111/M33_PS1_CROP_INSIGHT1024.jpg
summary: 這个較細 ê 北方星座 三角座 內底有這个壯麗 ê 正向捲螺仔星系 M33。伊較有名 ê 名是 風吹星系 抑是 三角星系。
categories: [podcast]
vocals: [阿錕]
---

{{% apod %}}

- 原始文章：[M33: The Triangulum Galaxy](https://apod.nasa.gov/apod/ap211112.html)
- 影像提供 kah [版權][copyright]：[Bernard Miller](http://azstarman.net/CDK/index.html)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckwqlskrq0jr20946tlejia42" >}}

## [漢羅] M33：三角星系
這个較細 ê 北方星座 [三角座][Triangulum] 內底有這个壯麗 ê 正向捲螺仔星系 M33。
伊較有名 ê 名是 風吹星系 kah [三角星系][Triangulum Galaxy]。
M33 ê 直徑超過 5 萬光年長，是 [本星系群][Local Group] 內底第三大 ê，排 tī 仙女座 (M31) kah 咱 ê 銀河系後壁。
M33 離咱銀河系 [差不多][About t] 有 3 百萬光年遠，有人認為伊是仙女座星系 ê 衛星星系。
毋閣蹛 tī 這兩个星系 ê [天文學家][astronomers]，可能會互相看著對方 ê 大捲螺仔系統。
Ùi 地球來 kā 看，[這張清楚 ê M33 影像][this sharp image] 有櫳櫳 ê 捲螺仔手骨，面頂有藍色星團 kah 粉紅仔色 ê [恆星形成][star forming] 區。
實際上，ùi 這个星系中心 4 點 ê 方向看--去，有一个上光 ê 恆星形成區，是 [NGC 604][cavernous NGC 604]。
M33 kah M31 仝款，內底 ê 變星已經量過足濟擺矣。
這會當幫贊咱了解這款離咱較近 ê 捲螺仔星系，嘛會當予咱 [閣較確定][establishing] [宇宙 ê 大細][scale of the Universe]。

## [POJ] M-saⁿ-cha̍p-saⁿ: Saⁿ-kak-seng-hē
Chit-ê khah-sè ê pak-hong seng-chō Saⁿ-kak-chō lāi-té ū chit-ê chòng-lē ê chiàⁿ-hiòng kńg-lê-á seng-hē M-saⁿ-cha̍p-saⁿ.
I khah ū-miâ ê miâ sī Hong-chhoe-seng-hē kah Saⁿ-kak-seng-hē.
M-saⁿ-cha̍p-saⁿ ê ti̍t-kèng chhiau-kòe gō͘-bān kng-nî tn̂g, sī Pún-seng-hē-kûn lāi-té tē-saⁿ-tōa ê, pâi tī Sian-lú-chō (M-saⁿ-cha̍p-it) kah lán ê Gîn-hô-hē āu-piah.
M-saⁿ-cha̍p-saⁿ lî lán Gîn-hô-hē chha-put-to ū saⁿ-pah-bān kng-nî hn̄g, ū-lâng jīn-ûi i sī Sian-lú-chō seng-hē ê ūi-chhiⁿ seng-hē.
M̄-koh tòa tī chit-nn̄g-ê seng-hē ê thian-bûn-ha̍k-ka, khó-lêng ē hō͘-siong khòaⁿ-tio̍h tùi-hong ê tōa kńg-lê-á hē-thóng.
Ùi Tē-kiû lâi kā khòaⁿ, chit-tiuⁿ chheng-chhó͘ ê M-saⁿ-cha̍p-saⁿ iáⁿ-siōng ū lang-lang ê kńg-lê-á chhiú-kut, bīn-téng ū nâ-sek seng-thoân kah hún-âng-á-sek ê hêng-chhiⁿ-hêng-sêng-khu.
Si̍t-chè-siōng, ùi chit-ê seng-hē tiong-sim sì-tiám ê hong-hiòng khòaⁿ--khì, ū chi̍t-ê siōng-kng ê hêng-chhiⁿ-hêng-sêng-khu, sī NGC lio̍k-khòng-sù.
M-saⁿ-cha̍p-saⁿ kah M-saⁿ-cha̍p-it kāng-khoán, lāi-té ê piàn-seng í-keng niû kòe chiok-chōe pái ah.
Che ē-tàng pang-chān lán liáu-kái chit-khoán lî lán khah-kīn ê kńg-lê-á seng-hē, mā ē-tàng hō͘ lán koh-khah khak-tēng ú-tiū ê tōa-sè.

## [KIP] M-sann-tsa̍p-sann: Sann-kak-sing-hē
Tsit-ê khah-sè ê pak-hong sing-tsō Sann-kak-tsō lāi-té ū tsit-ê tsòng-lē ê tsiànn-hiòng kńg-lê-á sing-hē M-sann-tsa̍p-sann.
I khah ū-miâ ê miâ sī Hong-tshue-sing-hē kah Sann-kak-sing-hē.
M-sann-tsa̍p-sann ê ti̍t-kìng tshiau-kuè gōo-bān kng-nî tn̂g, sī Pún-sing-hē-kûn lāi-té tē-sann-tuā ê, pâi tī Sian-lú-tsō (M-sann-tsa̍p-it) kah lán ê Gîn-hô-hē āu-piah.
M-sann-tsa̍p-sann lî lán Gîn-hô-hē tsha-put-to ū sann-pah-bān kng-nî hn̄g, ū-lâng jīn-uî i sī Sian-lú-tsō sing-hē ê uī-tshinn sing-hē.
M̄-koh tuà tī tsit-nn̄g-ê sing-hē ê thian-bûn-ha̍k-ka, khó-lîng ē hōo-siong khuànn-tio̍h tuì-hong ê tuā kńg-lê-á hē-thóng.
Uì Tē-kiû lâi kā khuànn, tsit-tiunn tshing-tshóo ê M-sann-tsa̍p-sann iánn-siōng ū lang-lang ê kńg-lê-á tshiú-kut, bīn-tíng ū nâ-sik sing-thuân kah hún-âng-á-sik ê hîng-tshinn-hîng-sîng-khu.
Si̍t-tsè-siōng, uì tsit-ê sing-hē tiong-sim sì-tiám ê hong-hiòng khuànn--khì, ū tsi̍t-ê siōng-kng ê hîng-tshinn-hîng-sîng-khu, sī NGC lio̍k-khòng-sù.
M-sann-tsa̍p-sann kah M-sann-tsa̍p-it kāng-khuán, lāi-té ê piàn-sing í-king niû kuè tsiok-tsuē pái ah.
Tse ē-tàng pang-tsān lán liáu-kái tsit-khuán lî lán khah-kīn ê kńg-lê-á sing-hē, mā ē-tàng hōo lán koh-khah khak-tīng ú-tiū ê tuā-sè.

## [English] M33: The Triangulum Galaxy
The small, northern constellation [Triangulum][Triangulum] harbors this magnificent face-on spiral galaxy, M33.
Its popular names include the Pinwheel Galaxy or just the [Triangulum Galaxy][Triangulum Galaxy].
M33 is over 50,000 light-years in diameter, third largest in the [Local Group][Local Group] of galaxies after the Andromeda Galaxy (M31), and our own Milky Way.
[About][About] 3 million light-years from the Milky Way, M33 is itself thought to be a satellite of the Andromeda Galaxy and [astronomers][astronomers] in these two galaxies would likely have spectacular views of each other's grand spiral star systems.
As for the view from planet Earth, [this sharp image][this sharp image] shows off M33's blue star clusters and pinkish [star forming][star forming] regions along the galaxy's loosely wound spiral arms.
In fact, the [cavernous NGC 604][cavernous NGC 604] is the brightest star forming region, seen here at about the 4 o'clock position from the galaxy center.
Like M31, M33's population of well-measured variable stars have helped make this nearby spiral a cosmic yardstick for [establishing][establishing] the distance [scale of the Universe][scale of the Universe].

## 詞彙學習（台語漢字/POJ/KIP/華語漢字/English）
- 【三角星系】Saⁿ-kak-seng-hē/Sann-kak-sing-hē/三角星系/the Triangulum Galaxy
- 【風吹星系】Hong-chhoe-seng-hē/Hong-tshue-sing-hē/風車星系/the Pinwheel Galaxy
- 【本星系群】Pún-seng-hē-kûn/Pún-sing-hē-kûn/本星系群/the Local Group
- 【仙女座】Sian-lú-chō/Sian-lú-tsō/仙女座/the Andromeda Galaxy
- 【衛星星系】ūi-chhiⁿ-seng-hē/uī-tshinn-sing-hē/衛星星系/satellite galaxy
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【捲螺仔手骨】kńg-lê-á chhiú-kut/kńg-lê-á tshiú-kut/螺旋手臂、旋臂/spiral arm
- 【正向星系】chiàⁿ-hiòng-seng-hē/tsiànn-hiòng-sing-hē/正向星系/face-on galaxy
- 【恆星形成區】hêng-chhiⁿ-hêng-sêng-khu/hîng-tshinn-hîng-sîng-khu/恆星形成區/star forming region


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Triangulum]:http://www.hawastsoc.org/deepsky/tri/index.html
[Triangulum Galaxy]:http://messier.seds.org/m/m033.html
[Local Group]:http://atlasoftheuniverse.com/localgr.html
[About e]:https://apod.nasa.gov/apod/ap211106.html
[About t]:https://apod.tw/daily/20211106/
[astronomers]:http://arxiv.org/abs/astro-ph?papernum=0506609
[this sharp image]:http://azstarman.net/CDK/M33_2.htm
[star forming]:https://apod.nasa.gov/apod/ap091017.html
[cavernous NGC 604]:http://hubblesite.org/newscenter/archive/releases/2003/30/
[establishing]:http://adsabs.harvard.edu/cgi-bin/bib_query?1926ApJ....63..236H
[scale of the Universe]:http://antwrp.gsfc.nasa.gov/diamond_jubilee/debate96.html

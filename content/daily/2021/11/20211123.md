---
title: NuSTAR X-光太空望遠鏡翕 ê X-光波段 ê 太陽
date: 2021-11-23
publishdate: 2021-11-23T12:00:00+0800
tags: [NuSTAR, 太陽, 奈米閃焰, 微閃焰, 核子光譜望遠鏡陣列, 日冕, 烏子, 紫外光, X-光 太陽動力天文台, SDO, 踅地衛星]
hero: https://apod.nasa.gov/apod/fap/image/2111/ActiveSun_NuSTAR_960.jpg
summary: 是按怎烏子面頂遮爾燒熱？烏子應該愛比太陽表面較冷淡薄仔，因為產生 in ê 磁場會減少對流產生 ê 熱。
categories: [podcast]
vocals: [阿錕]
---

{{% apod %}}

- 原始文章：[The Sun in X-rays from NuSTAR](https://apod.nasa.gov/apod/ap211123.html)
- 影像來源：[NASA](https://www.nasa.gov/), [NuSTAR](https://www.nasa.gov/mission_pages/nustar/main/index.html), [SDO](https://sdo.gsfc.nasa.gov/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckx6b92aaymwk0810vtk8vzza" >}}

## [漢羅] NuSTAR X-光太空望遠鏡翕 ê X-光波段 ê 太陽
是按怎太陽烏子面頂會遮爾燒熱？
[太陽烏子][Sunspot] 應該愛比太陽表面較冷淡薄仔，因為產生 in ê 磁場會減少 [對流][convective] 產生 ê 熱。
所以這區 ê 溫度若是幾若百倍懸，比 [太陽日冕][Sun's corona] ê 溫度閣較懸，按呢 to̍h 有較奇怪。
為著欲揣著這个答案，[NASA][NASA] kā 一台足敏感 ê X-光望遠鏡指向太陽。
這台 to̍h 是 踅地衛星 [核子光譜望遠鏡陣列][Nuclear Spectroscopic Telescope Array] (NuSTAR)。
[這張相片][Featured here] ê [紅色][shown] 是 [紫外光][ultraviolet] ê 太陽影像，是用 踅地衛星 [太陽動力天文台][Solar Dynamics Observatory] (SDO) 翕 ê。
面頂疊 ê 青色 kah 藍色 是 [NuSTAR][NuSTAR] tī [X-光][X-rays] 高能波段 量著 ê [太陽烏子][sunspots] 面頂 ê 發射線，是 [溫度足懸][high temperature] ê 所在。
太陽大氣 ê [加溫][heating] 機制 會當 ùi NuSTAR ê 影像來揣著答案。
太陽 ê [奈米閃焰][nanoflares] kah [微閃焰][microflares] ê 短期 [能量爆發][bursts of energy]，可能是驅動這个無四常 ê 加溫機制 ê 原因。

## [POJ] NuSTAR X-kng Thài-khong-bōng-oán-kiàⁿ hip ê X-kng pho-tōaⁿ ê Thài-iông
Sī án-ná thài-iông o͘-chú bīn-téng ē chiah-nī sio-joa̍h?
Thài-iông o͘-chú eng-kai ài pí Thài-iông piáu-bīn khah léng tām-po̍h-á, in-ūi sán-seng in ê chû-tiûⁿ ē kiám-chió tùi-liû sán-seng ê jia̍t.
Só͘-í chit-khu ê un-tō͘ nā-sī kúi-ā-pah-pōe koân, pí Thài-iông ji̍t-bián ê un-tō͘ koh-khah koân, án-ne to̍h ū khah kî-koài.
Ūi-tio̍h beh chhōe-tio̍h chit-ê tap-àn, NASA kā chi̍t-tâi chiok bín-kám ê X-kng bōng-oán-kiàⁿ chí-hiòng Thài-iông.
Chit-tâi to̍h sī se̍h-tē-ūi-chhiⁿ He̍k-chú-kng-phó͘ bōng-oán-kiàⁿ tīn-lia̍t (NuSTAR).
Chit-tiuⁿ siòng-phìⁿ ê âng-sek sī chí-gōa-kng ê Thài-iông iáⁿ-siōng, sī iōng se̍h-tē-ūi-chhiⁿ Thài-iông tōng-le̍k thian-bûn-tâi (SDO) hip ê.
Bīn-téng tha̍h ê chhiⁿ-sek kah nâ-sek sī NuSTAR tī X-kng ko-lêng pho-tōaⁿ niû-tio̍h ê Thài-iông o͘-chú bīn-téng ê hoat-siā-sòaⁿ, sī un-tō͘ chiok-koân ê só͘-chāi.
Thài-iông tōa-khì ê ka-ūn ki-chè ē-tàng ùi NuSTAR ê iáⁿ-siōng lâi chhōe tap-àn.
Thài-iông ê nāi-bí-siám-iām kah bî-siám-iām ê té-kî lêng-liōng po̍k-hoat, khó-lêng sī khu-tōng chit-ê bô sù-siông ê ka-ūn ki-chè ê goân-in.

## [KIP] NuSTAR X-kng Thài-khong-bōng-uán-kiànn hip ê X-kng pho-tuānn ê Thài-iông
Sī án-ná thài-iông oo-tsú bīn-tíng ē tsiah-nī sio-jua̍h?
Thài-iông oo-tsú ing-kai ài pí Thài-iông piáu-bīn khah líng tām-po̍h-á, in-uī sán-sing in ê tsû-tiûnn ē kiám-tsió tuì-liû sán-sing ê jia̍t.
Sóo-í tsit-khu ê un-tōo nā-sī kuí-ā-pah-puē kuân, pí Thài-iông ji̍t-bián ê un-tōo koh-khah kuân, án-ne to̍h ū khah kî-kuài.
Uī-tio̍h beh tshuē-tio̍h tsit-ê tap-àn, NASA kā tsi̍t-tâi tsiok bín-kám ê X-kng bōng-uán-kiànn tsí-hiòng Thài-iông.
Tsit-tâi to̍h sī se̍h-tē-uī-tshinn Hi̍k-tsú-kng-phóo bōng-uán-kiànn tīn-lia̍t (NuSTAR).
Tsit-tiunn siòng-phìnn ê âng-sik sī tsí-guā-kng ê Thài-iông iánn-siōng, sī iōng se̍h-tē-uī-tshinn Thài-iông tōng-li̍k thian-bûn-tâi (SDO) hip ê.
Bīn-tíng tha̍h ê tshinn-sik kah nâ-sik sī NuSTAR tī X-kng ko-lîng pho-tuānn niû-tio̍h ê Thài-iông oo-tsú bīn-tíng ê huat-siā-suànn, sī un-tōo tsiok-kuân ê sóo-tsāi.
Thài-iông tuā-khì ê ka-ūn ki-tsè ē-tàng uì NuSTAR ê iánn-siōng lâi tshuē tap-àn.
Thài-iông ê nāi-bí-siám-iām kah bî-siám-iām ê té-kî lîng-liōng po̍k-huat, khó-lîng sī khu-tōng tsit-ê bô sù-siông ê ka-ūn ki-tsè ê guân-in.

## [English] The Sun in X-rays from NuSTAR
Why are the regions above sunspots so hot?
[Sunspot][Sunspot]s themselves are a bit cooler than the surrounding solar surface because the magnetic fields that create them reduce [convective][convective] heating.
It is therefore unusual that regions overhead -- even much higher up in the [Sun's corona][Sun's corona] -- can be hundreds of times hotter.
To help find the cause, [NASA][NASA] directed the Earth-orbiting [Nuclear Spectroscopic Telescope Array][Nuclear Spectroscopic Telescope Array] (NuSTAR) satellite to point its very sensitive X-ray telescope at the Sun.
[Featured here][Featured here] is the Sun in [ultraviolet][ultraviolet] light, [shown][shown] in a red hue as taken by the orbiting [Solar Dynamics Observatory][Solar Dynamics Observatory] (SDO).
Superimposed in false-colored green and blue is emission above [sunspots][sunspots] detected by [NuSTAR][NuSTAR] in different bands of high-energy [X-rays][X-rays], highlighting regions of extremely [high temperature][high temperature].
Clues about the Sun's atmospheric [heating][heating] mechanisms come from NuSTAR images like this and shed light on solar [nanoflares][nanoflares] and [microflares][microflares] as brief [bursts of energy][bursts of energy] that may drive the unusual heating.

## 詞彙學習（漢羅/POJ/KIP/華語/English）
- 【踅地衛星】se̍h-tē-ūi-chhiⁿ/se̍h-tē-uī-tshinn//Earth-orbiting satellite
- 【日冕】ji̍t-bián/ji̍t-bián/日冕/corona
- 【奈米閃焰】nāi-bí-siám-iām/nāi-bí-siám-iām/奈米閃焰/nanoflares
- 【微閃焰】bî-siám-iām/bî-siám-iām/微閃焰/microflares
- 【核子光譜望遠鏡陣列】He̍k-chú-kng-phó͘ bōng-oán-kiàⁿ tīn-lia̍t/Hi̍k-tsú-kng-phóo bōng-uán-kiànn tīn-lia̍t/核子光譜望遠鏡陣列/Nuclear Spectroscopic Telescope Array (NuSTAR)
- 【太陽動力天文台】Thài-iông tōng-le̍k thian-bûn-tâi/Thài-iông tōng-li̍k thian-bûn-tâi/太陽動力天文台/Solar Dynamics Observatory (SDO)


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[Sunspot]:https://en.wikipedia.org/wiki/Sunspot
[convective]:https://www.youtube.com/watch?v=VxGIiOTuAIs
[Sun's corona]:https://apod.nasa.gov/apod/ap190701.html
[NASA]:https://twitter.com/nasa
[Nuclear Spectroscopic Telescope Array]:https://www.nustar.caltech.edu/news/nustar141222
[Featured here]:https://www.nustar.caltech.edu/news/nustar141222
[ultraviolet]:https://science.nasa.gov/ems/10_ultravioletwaves
[shown]:https://www.jpl.nasa.gov/images/sun-shines-in-high-energy-x-rays
[Solar Dynamics Observatory]:https://sdo.gsfc.nasa.gov/mission/
[sunspots]:https://spaceplace.nasa.gov/solar-activity/en/
[NuSTAR]:https://en.wikipedia.org/wiki/NuSTAR
[X-rays]:https://science.nasa.gov/ems/11_xrays
[high temperature]:https://www.youtube.com/watch?v=4fuHzC9aTik
[heating]:https://apod.nasa.gov/apod/ap050814.html
[nanoflares]:https://en.wikipedia.org/wiki/Nanoflares
[microflares]:https://ui.adsabs.harvard.edu/abs/2021MNRAS.507.3936C/abstract
[bursts of energy]:https://images.fineartamerica.com/images-medium-large-5/jumping-kitten-akimasa-harada.jpg

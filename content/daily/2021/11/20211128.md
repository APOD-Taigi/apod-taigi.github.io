---
title: 彗星 CG 面頂足懸 ê 斷崖
date: 2021-11-28
publishdate: 2021-11-28T12:00:00+0800
tags: [彗星 Churyumov-Gerasimenko, 彗星 CG, 彗星 67P, 彗星, Rosetta]
hero: https://apod.nasa.gov/apod/fap/image/2111/cometcliffs_RosettaAtkinson_960.jpg
summary: 這个遮爾懸 ê 斷崖毋是 tī 行星，毋是 tī 月球，是 tī 彗星。這是太空船 Rosetta tī 彗星 CG 較暗核心 ê 一部份發現 ê。
categories: [podcast]
vocals: [阿錕]
---

{{% apod %}}

- 原始文章：[A High Cliff on Comet Churyumov-Gerasimenko](https://apod.nasa.gov/apod/ap211128.html)
- 影像來源 kah [許可](https://creativecommons.org/licenses/by-sa/3.0/igo/)：[ESA](https://www.esa.int/), [Rosetta spacecraft](https://www.esa.int/Science_Exploration/Space_Science/Rosetta), NAVCAM; **Additional Processing:** [Stuart Atkinson](https://cumbriansky.wordpress.com/about/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckxdhjs743i370852g7qtc478" >}}

## [漢羅] 彗星 CG 面頂足懸 ê 斷崖
這个遮爾懸 ê 斷崖毋是 tī 行星，毋是 tī 月球，是 tī 彗星。
這是太空船 [Rosetta][Rosetta 1] tī [彗星 CG][Comet Churyumov-Gerasimenko] 較暗核心 ê 一个所在發現 ê。
Rosetta 是歐洲 [ESA][ESA] [發射][launched] ê 機器人太空船，計畫 tī 2014 年 kah 踅太陽 ê 彗星相會。
[這个][here] [斷崖][featured] to̍h 是 tī 2014 年翕 ê。
雖然講這有 1 公里遐爾懸，毋閣 [彗星 CG][Comet CG 1] ê 表面重力有較低，所以講若是 [欲 peh--去-lih 是無蓋困難][accessible climb]，甚至你 ùi [面頂][cliff] [跳 loài][jump] 嘛無代誌。
Tī 斷崖下底是較平 ê 地表，塗跤有幾若粒 [大岩石][boulders]，差不多有 20 公尺大。
Ùi [Rosetta][Rosetta 2] 提著 ê 資料表示，[彗星 CG][Comet CG 2] 面頂 ê 水冰，kah 地球海洋 ê 水比--起來，有較無仝款 ê [氘][deuterium] 比例。
這表示講 in 兩个 ê [來源可能無仝][different origin]。
Rosetta tī 2016 年 ê 時陣 [結束伊 ê 任務][Rosetta ended its mission]。
伊上尾 ê 任務是去挵彗星 CG。
[彗星 CG][Comet CG 3 t] 無偌久進前才拄仔 kah 地球相倚，用細台望遠鏡 [猶看會著][remains visible]。

## [POJ] Hūi-chhiⁿ CG bīn-téng chiok-koân ê toān-gâi
Chit-ê chiah-nī koân ê toān-gâi m̄-sī tī kiâⁿ-chhiⁿ, m̄-sī tī Goe̍h-kiû, sī tī hūi-chhiⁿ.
Che sī thài-khong-chûn Rosetta tī hūi-chhiⁿ CG khah-àm he̍k-sim ê chi̍t-ê só͘-chāi hoat-hiān ê.
Rosetta sī Au-chiu ESA hoat-siā ê ke-khì-lâng thài-khong-chûn, kè-ōe tī jī-khòng-it-sù nî kah se̍h Thài-iông ê hūi-chhiⁿ siong-hōe.
Chit-ê toān-gâi to̍h sī tī jī-khòng-it-sù nî hip ê.
Sui-jiân-kóng che ū chi̍t-kong-lí hiah-nī koân, m̄-koh hūi-chhiⁿ CG ê piáu-bīn-tiōng-le̍k ū khah-kē, só͘-í kóng nā-sī beh peh--khì-lih sī bô kài khùn-lân, sīm-chì lí ùi bīn-téng thiāu loài mā bô-tāi-chì.
Tī toān-gâi ē-té sī khah-pêⁿ ê tē-piáu, thô͘-kha ū kúi-ā-lia̍p tōa-giâm-chio̍h, chha-put-to ū jī-cha̍p kong-chhioh tōa.
Ùi Rosetta the̍h-tio̍h ê chu-liāu piáu-sī, hūi-chhiⁿ CG bīn-téng ê chúi-peng, kah Tē-kiû hái-iûⁿ ê chúi pí--khí-lâi, ū khah bô-kâng-khoán ê to pí-lē.
Che piáu-sī-kóng in nn̄g-ê ê lâi-goân khó-lêng bô-kâng.
Rosetta tī jī-khòng-it-lio̍k nî ê sî-chūn kiat-sok i ê jīm-bū.
I siōng-bóe ê jīm-bū sī khì lòng hūi-chhiⁿ CG.
Hūi-chhiⁿ CG bô gōa-kú chìn-chêng chiah tú-á kah Tē-kiû sio-óa, iōng sè-tâi bōng-oán-kiàⁿ iáu khòaⁿ-ē-tio̍h.

## [KIP]  Huī-tshinn CG bīn-tíng tsiok-kuân ê tuān-gâi
Tsit-ê tsiah-nī kuân ê tuān-gâi m̄-sī tī kiânn-tshinn, m̄-sī tī Gue̍h-kiû, sī tī huī-tshinn.
Tse sī thài-khong-tsûn Rosetta tī huī-tshinn CG khah-àm hi̍k-sim ê tsi̍t-ê sóo-tsāi huat-hiān ê.
Rosetta sī Au-tsiu ESA huat-siā ê ke-khì-lâng thài-khong-tsûn, kè-uē tī jī-khòng-it-sù nî kah se̍h Thài-iông ê huī-tshinn siong-huē.
Tsit-ê tuān-gâi to̍h sī tī jī-khòng-it-sù nî hip ê.
Sui-jiân-kóng tse ū tsi̍t-kong-lí hiah-nī kuân, m̄-koh huī-tshinn CG ê piáu-bīn-tiōng-li̍k ū khah-kē, sóo-í kóng nā-sī beh peh--khì-lih sī bô kài khùn-lân, sīm-tsì lí uì bīn-tíng thiāu luài mā bô-tāi-tsì.
Tī tuān-gâi ē-té sī khah-pênn ê tē-piáu, thôo-kha ū kuí-ā-lia̍p tuā-giâm-tsio̍h, tsha-put-to ū jī-tsa̍p kong-tshioh tuā.
Uì Rosetta the̍h-tio̍h ê tsu-liāu piáu-sī, huī-tshinn CG bīn-tíng ê tsuí-ping, kah Tē-kiû hái-iûnn ê tsuí pí--khí-lâi, ū khah bô-kâng-khuán ê to pí-lē.
Tse piáu-sī-kóng in nn̄g-ê ê lâi-guân khó-lîng bô-kâng.
Rosetta tī jī-khòng-it-lio̍k nî ê sî-tsūn kiat-sok i ê jīm-bū.
I siōng-bué ê jīm-bū sī khì lòng huī-tshinn CG.
Huī-tshinn CG bô guā-kú tsìn-tsîng tsiah tú-á kah Tē-kiû sio-uá, iōng sè-tâi bōng-uán-kiànn iáu khuànn-ē-tio̍h.

## [English] A High Cliff on Comet Churyumov-Gerasimenko
This high cliff occurs not on a planet, not on a moon, but on a comet.
It was discovered to be part of the dark nucleus of [Comet Churyumov-Gerasimenko][Comet Churyumov-Gerasimenko] (CG) by [Rosetta][Rosetta 1], a robotic spacecraft [launched][launched] by [ESA][ESA] that rendezvoused with the Sun-orbiting comet in 2014.
The ragged cliff, as [featured][featured] [here][here], was imaged by Rosetta in 2014.
Although towering about one kilometer high, the low surface gravity of [Comet CG][Comet CG1 ] would likely make it an [accessible climb][accessible climb] -- and even a [jump][jump] from the [cliff][cliff] survivable.
At the foot of the cliff is relatively smooth terrain dotted with [boulders][boulders] as large as 20 meters across.
Data from [Rosetta][Rosetta 2] indicates that the ice in [Comet CG][Comet CG 2] has a significantly different [deuterium][deuterium] fraction -- and hence likely a [different origin][different origin] -- than the water in Earth's oceans.
[Rosetta ended its mission][Rosetta ended its mission] with a controlled impact onto Comet CG in 2016.
[Comet CG][Comet CG 3 e] has just competed another close approach to Earth and [remains visible][remains visible] through a small telescope.

## 詞彙學習（漢羅/POJ/KIP/華語/English）
- 【斷崖】toān-gâi/tuān-gâi/斷崖/cliff
- 【氘】to/to/氘/deuterium
- 【彗星】hūi-chhiⁿ/huī-tshinn/彗星/comet
- 【表面重力】piáu-bīn-tiōng-le̍k/piáu-bīn-tiōng-li̍k/表面重力/surface gravity



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[Comet Churyumov-Gerasimenko]:https://en.wikipedia.org/wiki/67P/Churyumov%E2%80%93Gerasimenko
[Rosetta 1]:https://en.wikipedia.org/wiki/Rosetta_(spacecraft)
[launched]:https://apod.nasa.gov/apod/ap091123.html
[ESA]:https://www.esa.int/
[featured]:http://www.esa.int/spaceinimages/Images/2014/12/Comet_on_10_December_2014_NavCam
[here]:https://cumbriansky.wordpress.com/2014/12/17/the-cliffs-of-churyumov-gerasimenko/
[Comet CG 1]:http://blogs.esa.int/rosetta/2014/12/15/cometwatch-10-december/
[accessible climb]:https://img4.findglocal.com/701/514/1101350047015142.jpg
[jump]:https://apod.nasa.gov/apod/ap140210.html
[cliff]:https://apod.nasa.gov/apod/ap201129.html
[boulders]:https://blogs.esa.int/rosetta/2014/10/09/boulder-close-up/
[Rosetta 2]:https://solarsystem.nasa.gov/missions/rosetta-philae/in-depth/
[Comet CG 2]:https://solarsystem.nasa.gov/asteroids-comets-and-meteors/comets/67p-churyumov-gerasimenko/in-depth/
[deuterium]:https://en.wikipedia.org/wiki/Deuterium
[different origin]:https://www.esa.int/Science_Exploration/Space_Science/Rosetta/Rosetta_fuels_debate_on_origin_of_Earth_s_oceans
[Rosetta ended its mission]:https://www.esa.int/Science_Exploration/Space_Science/Rosetta/Mission_complete_Rosetta_s_journey_ends_in_daring_descent_to_comet
[Comet CG 3 e]:https://apod.nasa.gov/apod/ap211022.html
[Comet CG 3 t]:https://apod.tw/daily/20211022/
[remains visible]:https://earthsky.org/astronomy-essentials/famous-comet-67p-c-g-closest-nov-2021-until-2214/

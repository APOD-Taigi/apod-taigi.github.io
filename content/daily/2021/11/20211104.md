---
title: NGC 147 kah NGC 185
date: 2021-11-04
publishdate: 2021-11-04T12:00:00+0800
tags: [NGC 147, NGC 185, M32, M110, 矮星系, 仙女座星系, 捲螺仔星系, 衛星星系, 大捲螺仔, 雙星系, 雙星系系統, 仙后座 II]
hero: https://apod.nasa.gov/apod/fap/image/2111/NGC147NGC185satellites1024.jpg
summary: 矮星系 NGC 147 (倒爿) kah NGC 185 tī 這幅望遠鏡畫面內底徛相倚。這兩个毋是 離咱有 250 萬光年遠 ê 大捲螺仔 - 仙女座星系 M31 定定講著 ê 衛星星系。

categories: [podcast]
vocals: [阿錕]
---

{{% apod %}}

- 原始文章：[NGC 147 and NGC 185](https://apod.nasa.gov/apod/ap211104.html)
- 影像來源 kah 版權：[Dan Bartlett](mailto:h2ologg@gmail.com)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckwc9dxuz2pn20814b9os1xh3" >}}

## [漢羅] NGC 147 and NGC 185
矮星系 [NGC 147][NGC 147] (倒爿) kah [NGC 185][NGC 185] tī 這幅望遠鏡畫面內底徛相倚。
這兩个毋是 離咱 250 萬光年遠 ê [大捲螺仔 - 仙女座星系][great spiral Andromeda Galaxy] M31 定定講著 ê 衛星星系。
In tī 天頂這幅美麗 ê 視野內底 ê 角距離比 1 度較細。
按照仙女座星系 ê 距離 來推算，in 兩个 ê 距離差不多有 3 萬 5 千 光年遠。
是講仙女座星系無 tī 這幅圖內底。
仙女座星系較光、較有名 ê 衛星星系是 [M32 kah M110][M32 and M110]。
In 離 大捲螺仔 較近。
[NGC 147 kah NGC 185][NGC 147 and NGC 185] 去予人辨識做雙星系。
In 是 重力穩定 ê 一組雙星系系統。
毋閣最近發現著一个較暗 ê [矮星系 - 仙后座 II][dwarf galaxy Cassiopeia II]，敢若嘛是這个系統 ê 一部份。
In tī 仙女座內底，因為重力相縛，煞形成一陣迷人 ê 小小 [衛星星系群][satellite galaxies]。



## [POJ] NGC 147 and NGC 185
É-seng-hē NGC it-sù-chhit (tò-pêng) kah NGC it-pat-ngó͘ tī chit-pak bōng-oán-kiàⁿ ōe-bīn lāi-té sio-óa.
Chit nn̄g-ê m̄-sī lí lán nn̄g-pah-gō͘-cha̍p-bān kng-nî hn̄g ê Tōa-kńg-lê-á - Sian-lú-chō seng-hē M-san-cha̍p-it tiāⁿ-tiāⁿ kóng-tio̍h ê ūi-chhiⁿ-seng-hē.
In tī thiⁿ-téng chit-pak bí-lē ê sī-iá lāi-té ê kak-kū-lî pí chi̍t-tō͘ khah-sè.
Àn-chiàu Sian-lú-chō seng-hē ê kū-lî lâi thui-sǹg, in nn̄g-ê ê kū-lî chha-put-to ū saⁿ-bān-gō͘-chheng kng-nî hn̄g.
Sī-kóng Sian-lú-chō seng-hē bô tī chit-pak-tô͘ lāi-té.
Sian-lú-chō seng-hē khah kng, khah ū-miâ ê ūi-chhiⁿ-seng-hē sī M-saⁿ-cha̍p-jī kah M-it-it-khòng.
In lî Tōa-kńg-lê-á khah kīn.
NGC it-sù-chhit kah NGC it-pat-ngó͘ khì hō͘ lâng piān-sek chò siang-seng-hē.
In sī tiōng-le̍k ún-tēng ê chi̍t-cho͘ siang-chhiⁿ-hē-thóng.
M̄-koh chòe-kīn hoat-hiān tio̍h chi̍t-ê khah àm ê é-seng-hē - Sian-hiō-chō Jī, ká-ná mā-sī chit-ê hē-thóng ê chi̍t-pō͘-hūn.
In tī Sian-lú-chō lāi-té, in-ūi tiōng-le̍k-sio-pa̍k, soah hêng-sêng chi̍t-tīn bê-lâng ê sió-sió ūi-chhiⁿ-seng-hē-kûn.

## [KIP]  NGC 147 and NGC 185
É-sing-hē NGC it-sù-tshit (tò-pîng) kah NGC it-pat-ngóo tī tsit-pak bōng-uán-kiànn uē-bīn lāi-té sio-uá.
Tsit nn̄g-ê m̄-sī lí lán nn̄g-pah-gōo-tsa̍p-bān kng-nî hn̄g ê Tuā-kńg-lê-á - Sian-lú-tsō sing-hē M-san-tsa̍p-it tiānn-tiānn kóng-tio̍h ê uī-tshinn-sing-hē.
In tī thinn-tíng tsit-pak bí-lē ê sī-iá lāi-té ê kak-kū-lî pí tsi̍t-tōo khah-sè.
Àn-tsiàu Sian-lú-tsō sing-hē ê kū-lî lâi thui-sǹg, in nn̄g-ê ê kū-lî tsha-put-to ū sann-bān-gōo-tshing kng-nî hn̄g.
Sī-kóng Sian-lú-tsō sing-hē bô tī tsit-pak-tôo lāi-té.
Sian-lú-tsō sing-hē khah kng, khah ū-miâ ê uī-tshinn-sing-hē sī M-sann-tsa̍p-jī kah M-it-it-khòng.
In lî Tuā-kńg-lê-á khah kīn.
NGC it-sù-tshit kah NGC it-pat-ngóo khì hōo lâng piān-sik tsò siang-sing-hē.
In sī tiōng-li̍k ún-tīng ê tsi̍t-tsoo siang-tshinn-hē-thóng.
M̄-koh tsuè-kīn huat-hiān tio̍h tsi̍t-ê khah àm ê é-sing-hē - Sian-hiō-tsō Jī, ká-ná mā-sī tsit-ê hē-thóng ê tsi̍t-pōo-hūn.
In tī Sian-lú-tsō lāi-té, in-uī tiōng-li̍k-sio-pa̍k, suah hîng-sîng tsi̍t-tīn bê-lâng ê sió-sió uī-tshinn-sing-hē-kûn.

## [English] NGC 147 and NGC 185
Dwarf galaxies [NGC 147][NGC 147] (left) and [NGC 185][NGC 185] stand side by side in this sharp telescopic portrait.
The two are not-often-imaged satellites of M31, the [great spiral Andromeda Galaxy][great spiral Andromeda Galaxy], some 2.5 million light-years away.
Their separation on the sky, less than one degree across a pretty field of view, translates to only about 35 thousand light-years at Andromeda's distance, but Andromeda itself is found well outside this frame.
Brighter and more famous satellite galaxies of Andromeda, [M32 and M110][M32 and M110], are seen closer to the great spiral.
[NGC 147 and NGC 185][NGC 147 and NGC 185] have been identified as binary galaxies, forming a gravitationally stable binary system.
But recently discovered faint [dwarf galaxy Cassiopeia II][dwarf galaxy Cassiopeia II] also seems to be part of their system, forming a gravitationally bound group within Andromeda's intriguing population of small [satellite galaxies][satellite galaxies].

## 詞彙學習（台語漢字/POJ/KIP/華語漢字/English）
- 【矮星系】é-seng-hē/é-sing-hē/矮星系/dwarf galaxy
- 【仙女座星系】Sian-lú-chō/Sian-lú-tsō/仙女座星系/Andromeda Galaxy
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【衛星星系】ūi-chhiⁿ-seng-hē/uī-tshinn-sing-hē/衛星星系/satellite galaxy
- 【大捲螺仔】Tōa-kńg-lê-á/Tuā-kńg-lê-á/大螺旋/the Great Spiral
- 【雙星系】siang-seng-hē/siang-sing-hē/雙星系/binary galaxies
- 【雙星系系統】siang-seng-hē hē-thóng/siang-sing-hē hē-thóng/雙星系系統/binary galaxies system
- 【仙后座 II】Sian-hiō-chō Jī/Sian-hiō-tsō Jī/仙后座 II/Cassiopeia II
- 【角距離】kak-kū-lî/kak-kū-lî/角距離/angular separation

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[NGC 147]:https://www.nasa.gov/feature/goddard/caldwell-17
[NGC 185]:https://www.nasa.gov/feature/goddard/caldwell-18
[great spiral Andromeda Galaxy]:https://apod.nasa.gov/apod/ap181217.html
[M32 and M110]:https://apod.nasa.gov/apod/ap200925.html
[NGC 147 and NGC 185]:https://ui.adsabs.harvard.edu/abs/1998AJ....116.1688V/abstract
[dwarf galaxy Cassiopeia II]:https://arxiv.org/abs/1511.08289
[satellite galaxies]:https://astrobites.org/2013/01/26/the-curious-case-of-andromedas-satellites/

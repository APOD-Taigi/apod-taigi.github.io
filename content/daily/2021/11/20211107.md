---
title: 光學波段 kah X-光波段 ê 貓眼星雲
date: 2021-11-07
publishdate: 2021-11-07T12:00:00+0800
tags: [貓眼星雲, 行星形星雲, Hubble 太空望遠鏡]
hero: https://apod.nasa.gov/apod/fap/image/2111/CatsEye_HubblePohl_960.jpg
summary: Tùi 一寡人來講這看起來敢若是貓咪 ê 目睭。毋閣其他人可能會感覺這是一粒 tī 宇宙 ê 大型海螺殼。伊實際上是一粒咱熟似 ê 行星形星雲。
---

{{% apod %}}

- 原始文章：[The Cat's Eye Nebula in Optical and X-ray](https://apod.nasa.gov/apod/ap211107.html)
- 影像提供：[NASA](https://www.nasa.gov/), [ESA](https://www.esa.int/), [Hubble Legacy Archive](https://hla.stsci.edu/); [Chandra X-ray Obs.](http://chandra.harvard.edu/about/);資料處理 kah 版權：[Rudy Pohl](https://www.astrobin.com/users/Rudy_Pohl/)
- APOD ê 各種語言：[Arabic](https://apod.me/), [Bulgarian](https://mediabricks.bg/apod-bulgaria), [Catalan](http://www.apod.cat/), [Chinese](http://www.bjp.org.cn/mryt/) (Beijing), [Chinese](http://sprite.phys.ncku.edu.tw/astrolab/mirrors/apod/apod.html) (Taiwan), [Croatian](http://www.apod.rs/Croatia.html), [Czech](http://www.astro.cz/apod/), [Dutch](http://www.apod.nl/), [French](http://www.cidehom.com/apod.php),
[French](https://dpelletier.profweb.ca/index.html) (Canada), [German](http://www.starobserver.org/), [Hebrew](http://www.astronomia2009.org.il/info/apod/apod.htm), [Indonesian](http://apod.infoastronomy.org/), [Japanese](http://home.u05.itscom.net/apodjpn/apodj/apodj0.htm), [Korean](http://wouldyoulike.org/apod/), [Montenegrin](http://www.apod.rs/Montenegro.html), [Polish](http://apod.pl/apod/), [Russian](http://www.astronet.ru/db/apod.html), [Serbian](http://www.apod.rs/), [Slovenian](http://apod.fmf.uni-lj.si/), [Spanish](http://observatorio.info/), [台語](https://apod.tw/), [Turkish](https://www.uzaydanhaberler.com/category/gorsel/apod/), [Turkish](https://rasyonalist.org/kategori/apod/), and [Ukrainian](http://astronomy.pp.ua/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 光學波段 kah X-光波段 ê 貓眼星雲
Tùi 一寡人來講，這看--起來敢若是貓咪仔 ê 目睭。
毋閣其他人可能會感覺這是一粒 tī 宇宙 ê 大型 [海螺][conch] 殼。
伊實際上是一粒咱熟似 ê [行星形星雲][planetary nebula]。
伊足光 ê、咱嘛看會著足詳細 ê 細節。
伊 kah 太陽是仝款 ê 恆星，伊行到性命上尾坎站 ê 時陣，會 tī 一个足短 ê 發光階段 kā 氣體擲--出去，才形成這款星雲。
[這个星雲][This nebula] 中央 ê 恆星欲死亡 ê 時陣，會連紲 tī [外][outer] [層][layers] [產生][shrugging] 一重一重 ê 球形 [外殼][concentric shells]。
是按怎 [產生][formation] 這个美麗、複雜、對稱 ê [內部結構][inner structures]，到今 [猶無蓋了解][not well understood]。
[這張影像][featured image] 是 kā [Hubble 太空望遠鏡][Hubble Space Telescope] ê 光學影像 kah 踅地球 leh 行 ê [Chandra 天文台][Chandra Observatory] [翕][captured by] ê [X-光影像][X-ray] 用 數位組合 ê 方式 敆做伙 ê。
這个美麗 ê 太空雕像，有超過一半 [光年][light-year] ê 長度。
咱若是 [斟酌看這粒 貓咪仔 ê 目睭][gazing into this Cat's Eye]，可能會看著咱太陽未來 ê 命運。
伊會 tī 差不多 50 億年了後，變做 kah 這个 [行星形星雲 仝款 ê 演化階段][planetary nebula phase]。


## [POJ] Kng-ha̍k pho-tōaⁿ kah X-kng pho-tōaⁿ ê Niau-gán-seng-hûn
Tùi chi̍t-kóa-lâng lâi-kóng, che khòaⁿ--khí-lâi ká-ná sī niau-mi-á ê ba̍k-chiu.
M̄-koh kî-tha-lâng khó-lêng ē kám-kak che sī chi̍t-lia̍p tī ú-tiū ê tōa-hêng hái-lê-khak.
I si̍t-chè-siōng sī chi̍t-lia̍p lán se̍k-sāi ê kiâⁿ-chhiⁿ-hêng seng-hûn.
I chiok kng ê, lán mā khòaⁿ-ē-tio̍h chiok siông-sè ê sè-chiat.
I kah Thài-iông sī kāng-khoán ê hêng-chhiⁿ, i kiâⁿ-kàu sìⁿ-miā siōng-bóe khám-chām ê sî-chūn, ē tī chi̍t-ê chiok té ê hoat-kng kai-tōaⁿ kā khì-thé tàn--chhut-khì, chiah hêng-sêng chit-khoán seng-hûn.
Chit-ê seng-hûn tiong-ng ê hêng-chhiⁿ beh sí-bông ê sî-chūn, ē liân-sòa tī gōa-chân sán-seng chi̍t-têng chi̍t-têng ê kiû-hêng gōa-khak.
Sī án-ná sán-seng chit-ê bí-lē, ho̍k-cha̍p, tùi-chheng ê lōe-pō͘ kiat-kò͘, kàu-taⁿ iáu bô kài liáu-kái.
Chit-tiuⁿ iáⁿ-siōng sī kā Hubble Thài-khong-bōng-oán-kiàⁿ ê kng-ha̍k iáⁿ-siōng kah se̍h Tē-kiû leh kiâⁿ ê Chandra Thian-bûn-tâi ê X-kng iáⁿ-siōng iōng só͘-ūi cho͘-ha̍p ê hong-sek kap chòe-hóe ê.
Chit-ê bí-lē ê thài-khong tiau-siōng, ū chhiau-kòe chi̍t-poàn kng-nî ê tn̂g-tō͘.
Lán nā-sī chim-chiok khòaⁿ chit-lia̍p niau-mi-á ê ba̍k-chiu, khó-lêng ē khòaⁿ-tio̍h lán Thài-iông bī-lâi ê miā-ūn.
I ē tī chha-put-to gō͘-cha̍p-ek nî liáu-āu, piàn-chò kah chit-ê kiâⁿ-chhiⁿ-hêng seng-hûn kâng-khóaⁿ ê ián-hòa kai-tōaⁿ.


## [KIP] Kng-ha̍k pho-tuānn kah X-kng pho-tuānn ê Niau-gán-sing-hûn
Tuì tsi̍t-kuá-lâng lâi-kóng, tse khuànn--khí-lâi ká-ná sī niau-mi-á ê ba̍k-tsiu.
M̄-koh kî-tha-lâng khó-lîng ē kám-kak tse sī tsi̍t-lia̍p tī ú-tiū ê tuā-hîng hái-lê-khak.
I si̍t-tsè-siōng sī tsi̍t-lia̍p lán si̍k-sāi ê kiânn-tshinn-hîng sing-hûn.
I tsiok kng ê, lán mā khuànn-ē-tio̍h tsiok siông-sè ê sè-tsiat.
I kah Thài-iông sī kāng-khuán ê hîng-tshinn, i kiânn-kàu sìnn-miā siōng-bué khám-tsām ê sî-tsūn, ē tī tsi̍t-ê tsiok té ê huat-kng kai-tuānn kā khì-thé tàn--tshut-khì, tsiah hîng-sîng tsit-khuán sing-hûn.
Tsit-ê sing-hûn tiong-ng ê hîng-tshinn beh sí-bông ê sî-tsūn, ē liân-suà tī guā-tsân sán-sing tsi̍t-tîng tsi̍t-tîng ê kiû-hîng guā-khak.
Sī án-ná sán-sing tsit-ê bí-lē, ho̍k-tsa̍p, tuì-tshing ê luē-pōo kiat-kòo, kàu-tann iáu bô kài liáu-kái.
Tsit-tiunn iánn-siōng sī kā Hubble Thài-khong-bōng-uán-kiànn ê kng-ha̍k iánn-siōng kah se̍h Tē-kiû leh kiânn ê Chandra Thian-bûn-tâi ê X-kng iánn-siōng iōng sóo-uī tsoo-ha̍p ê hong-sik kap tsuè-hué ê.
Tsit-ê bí-lē ê thài-khong tiau-siōng, ū tshiau-kuè tsi̍t-puàn kng-nî ê tn̂g-tōo.
Lán nā-sī tsim-tsiok khuànn tsit-lia̍p niau-mi-á ê ba̍k-tsiu, khó-lîng ē khuànn-tio̍h lán Thài-iông bī-lâi ê miā-ūn.
I ē tī tsha-put-to gōo-tsa̍p-ik nî liáu-āu, piàn-tsò kah tsit-ê kiânn-tshinn-hîng sing-hûn kâng-khuánn ê ián-huà kai-tuānn.

## [English] The Cat's Eye Nebula in Optical and X-ray
To some it looks like a cat's eye.
To others, perhaps like a giant cosmic [conch][conch] shell.
It is actually one of brightest and most highly detailed [planetary nebula][planetary nebula] known, composed of gas expelled in the brief yet glorious phase near the end of life of a Sun-like star.
[This nebula][This nebula]'s dying central star may have produced the outer circular [concentric shells][concentric shells] by [shrugging][shrugging] off [outer][outer] [layers][layers] in a series of regular convulsions.
The [formation][formation] of the beautiful, complex-yet-symmetric [inner structures][inner structures], however, is [not well understood][not well understood].
The [featured image][featured image] is a composite of a digitally sharpened [Hubble Space Telescope][Hubble Space Telescope] image with [X-ray][X-ray] light [captured by][captured by] the orbiting [Chandra Observatory][Chandra Observatory].
The exquisite floating space statue spans over half a [light-year][light-year] across.
Of course, [gazing into this Cat's Eye][gazing into this Cat's Eye], humanity may well be seeing the fate of our sun, destined to enter its own [planetary nebula phase][planetary nebula phase] of evolution ... in about 5 billion years.

## 詞彙學習（台語漢字/POJ/KIP/華語漢字/English）
- 【貓眼星雲】Niau-gán-seng-hûn/Niau-gán-sing-hûn/貓眼星雲/the Cat's Eye Nebula
- 【行星形星雲】kiâⁿ-chhiⁿ-hêng seng-hûn/kiânn-tshinn-hîng sing-hûn/行星狀星雲/planetary nebula


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[conch]:https://en.wikipedia.org/wiki/Conch
[planetary nebula]:https://en.wikipedia.org/wiki/Planetary_nebula
[This nebula]:http://www.youtube.com/watch?v=tw0VJ1K93PM
[concentric shells]:https://ui.adsabs.harvard.edu/abs/2004A%26A...417..637C/abstract
[shrugging]:https://apod.nasa.gov/apod/ap011003.html
[outer]:https://apod.nasa.gov/apod/ap031101.html
[layers]:https://apod.nasa.gov/apod/ap200607.html
[formation]:https://www.youtube.com/watch?v=AOA-19n4tiQ
[inner structures]:https://ui.adsabs.harvard.edu/abs/2012ApJ...759L..28P/abstract
[not well understood]:https://miro.medium.com/max/625/1*C-zXmTMHObZWyZBUbdruGg.jpeg
[featured image]:https://www.flickr.com/photos/rudypohl/40388468763/in/dateposted/
[Hubble Space Telescope]:https://www.stsci.edu/hst
[X-ray]:https://science.nasa.gov/ems/11_xrays
[captured by]:http://chandra.harvard.edu/photo/openFITS/multiwavelength_data.html
[Chandra Observatory]:http://chandra.harvard.edu/about/
[light-year]:https://spaceplace.nasa.gov/light-year/en/
[gazing into this Cat's Eye]:https://apod.nasa.gov/apod/ap160703.html
[planetary nebula phase]:https://apod.nasa.gov/apod/fap/planetary_nebulae.html

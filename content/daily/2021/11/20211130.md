---
title: 天王星 kah 伊 ê 衛星做伙振動
date: 2021-11-30
publishdate: 2021-11-30T12:00:00+0800
tags: [天王星, 衛星, Titania, Oberon, Umbriel, Ariel, 視運動, Bayfordbury 天文台, 縮時攝影, 繞射, 次鏡, 繞射釘]
hero: https://www.youtube.com/watch?v=VYWjxvm14Pk
summary: Tī 天頂彼个 leh 振動 ê 是啥物？彼是一粒足暗 ê 行星，天王星，用目睭直接是看無。
categories: [podcast]
vocals: [阿錕]
---

{{% apod %}}

- 原始文章：[In Motion: Uranus and Moons](https://apod.nasa.gov/apod/ap211130.html)
- 影片來源：[David Campbell](mailto:d.a.campbell2@herts.ac.uk) ([U. Hertfordshire](https://www.herts.ac.uk/research/centres/car)), [Bayfordbury Observatory](https://www.herts.ac.uk/bayfordbury/bayfordbury-observatory/people-at-bayfordbury)
- 台文翻譯：[An-Li Tsai][An-Li Tsai] ([NCU][NCU])

{{< podcast "cky7h9a4q6sru0846v6z2g28f" >}}

## [漢羅] 天王星 kah 伊 ê 衛星做伙振動
Tī 天頂彼个 leh 振動 ê 是啥物？
彼是一粒足暗 ê 行星，[天王星][Uranus 1]，用目睭直接是看無。
這是一粒氣體大行星，伊這個月初 tī 天頂 [經過土星][past Saturn] ê 時陣，tī「[衝][opposition]」ê 時陣去予咱注意著。
「衝」就是伊離地球上近，嘛上光 ê 時陣。
[這支影片][featured video] 是 [英國][UK] [Hertfordshire][Hertfordshire] 郡 ê [Bayfordbury][Bayfordbury] [天文台][Observatory] 用四點鐘翕 ê 縮時攝影影片。
內底有 [天王星][showing Uranus] kah 伊四粒上大粒 ê 衛星：[Titania][Titania]，[Oberon][Oberon]，[Umbriel][Umbriel] kah [Ariel][Ariel]。
天王星 ê 視運動會經過啥物背景星，實在是地球 [leh 決定 ê][really dominated]，愛看彼陣地球踅太陽是踅 tùi 佗位去。
[天王星][Uranus 2] 中央 ê 十字光，叫做 [繞射釘][diffraction spike]，是光線行過用來固定 [天文望遠鏡][the telescope] 次鏡 ê 十字結構產生 ê [繞射現象][diffracting]。
繞射釘 ê 轉踅毋是因為 [天王星 leh 踅][rotation of Uranus]，是因為 [地球 leh 踅][rotation of the Earth]。
煞落來這幾個月，用雙筒望遠鏡 [to̍h 有法度看著天王星][Uranus itself will be visible]。
毋閣，你若是欲看著伊 ê 衛星，嘛是愛用 [天文望遠鏡][a telescope] 才看有。


## [POJ] Thian-ông-chhiⁿ kah I ê Ūi-chhiⁿ chò-hóe tín-tōng
Tī thiⁿ-téng hit-ê leh tín-tāng ê sī siáⁿ-mih?
He sī chi̍t-lia̍p chiok-àm ê kiâⁿ-chhiⁿ, Thian-ông-chhiⁿ, iōng ba̍k-chiu sī ti̍t-chiap khòaⁿ-bô.
Che sī chi̍t-lia̍p khì-thé tōa-kiâⁿ-chhiⁿ, i tī chit-kò-goe̍h-chhoe tī thiⁿ-téng keng-kè Thó͘-chhiⁿ ê sî-chūn, tī "Chhiong" ê sî-chūn khì hō͘ lán chù-ì tio̍h.
"Chhiong" tō-sī i lî Tē-kiû siōng-kīn, mā siōng-kng ê sî-chūn.
Chit-ki iáⁿ-phìⁿ sī Eng-kok Hertfordshire kūn ê Bayfordbury Thian-bûn-tâi iōng sì-tiám-cheng hip ê sok-sî liap-iáⁿ iáⁿ-phìⁿ.
Lāi-té ū Thian-ông-chhiⁿ kah i sì-lia̍p siōng-tōa-lia̍p ê ūi-chhiⁿ: Titania, Oberon, Umbriel kah Ariel.
Thian-ông-chhiⁿ ê sī-ūn-tōng ē keng-kè siáⁿ-mih pōe-kéng-chhiⁿ, si̍t-chāi sī Tē-kiû leh koat-tēng ê, ài khòaⁿ hit-chūn Tē-kiû se̍h Thài-iông sī se̍h tùi tó-ūi khì.
Thian-ông-chhiⁿ tiong-ng ê si̍p-jī-kng, kiò-chò jiàu-siā-teng, sī kng-sòaⁿ kiâⁿ-kòe iōng-lâi kò͘-tēng thian-bûn-bōng-oán-kiàⁿ chhù-kiàⁿ ê si̍p-jī kiat-kò͘ sán-seng ê jiàu-siā hiān-siōng.
Jiàn-siā-teng ê tńg-se̍h m̄-sī in-ūi Thian-ông-chhiⁿ leh se̍h, sī in-ūi Tē-kiû leh se̍h.
Soah-lo̍h-lâi che kúi-kò-goe̍h, iōng siang-tâng-bōng-oán-kiàⁿ to̍h ū-hoat-tō͘ khòaⁿ-tio̍h Thian-ông-chhiⁿ.
M̄-koh， lí nā-sī beh khòaⁿ-tio̍h i ê ūi-chhiⁿ, mā-sī ài iōng thian-bûn-bōng-oán-kiàⁿ chiah khòaⁿ-ū.

## [KIP]  Thian-ông-tshinn kah I ê Uī-tshinn tsò-hué tín-tōng
Tī thinn-tíng hit-ê leh tín-tāng ê sī siánn-mih?
He sī tsi̍t-lia̍p tsiok-àm ê kiânn-tshinn, Thian-ông-tshinn, iōng ba̍k-tsiu sī ti̍t-tsiap khuànn-bô.
Tse sī tsi̍t-lia̍p khì-thé tuā-kiânn-tshinn, i tī tsit-kò-gue̍h-tshue tī thinn-tíng king-kè Thóo-tshinn ê sî-tsūn, tī "Tshiong" ê sî-tsūn khì hōo lán tsù-ì tio̍h.
"Tshiong" tō-sī i lî Tē-kiû siōng-kīn, mā siōng-kng ê sî-tsūn.
Tsit-ki iánn-phìnn sī Ing-kok Hertfordshire kūn ê Bayfordbury Thian-bûn-tâi iōng sì-tiám-tsing hip ê sok-sî liap-iánn iánn-phìnn.
Lāi-té ū Thian-ông-tshinn kah i sì-lia̍p siōng-tuā-lia̍p ê uī-tshinn: Titania, Oberon, Umbriel kah Ariel.
Thian-ông-tshinn ê sī-ūn-tōng ē king-kè siánn-mih puē-kíng-tshinn, si̍t-tsāi sī Tē-kiû leh kuat-tīng ê, ài khuànn hit-tsūn Tē-kiû se̍h Thài-iông sī se̍h tuì tó-uī khì.
Thian-ông-tshinn tiong-ng ê si̍p-jī-kng, kiò-tsò jiàu-siā-ting, sī kng-suànn kiânn-kuè iōng-lâi kòo-tīng thian-bûn-bōng-uán-kiànn tshù-kiànn ê si̍p-jī kiat-kòo sán-sing ê jiàu-siā hiān-siōng.
Jiàn-siā-ting ê tńg-se̍h m̄-sī in-uī Thian-ông-tshinn leh se̍h, sī in-uī Tē-kiû leh se̍h.
Suah-lo̍h-lâi tse kuí-kò-gue̍h, iōng siang-tâng-bōng-uán-kiànn to̍h ū-huat-tōo khuànn-tio̍h Thian-ông-tshinn.
M̄-koh， lí nā-sī beh khuànn-tio̍h i ê uī-tshinn, mā-sī ài iōng thian-bûn-bōng-uán-kiànn tsiah khuànn-ū.

## [English] In Motion: Uranus and Moons
What's that moving across the sky?
A planet just a bit too faint to see with the unaided eye: [Uranus][Uranus 1].
The gas giant out [past Saturn][past Saturn] was tracked earlier this month near [opposition][opposition] -- when it was closest to Earth and at its brightest.
The [featured video][featured video] captured by the [Bayfordbury][Bayfordbury] [Observatory][Observatory] in [Hertfordshire][Hertfordshire], [UK][UK] is a four-hour time-lapse [showing Uranus][showing Uranus] with its four largest moons in tow: [Titania][Titania], [Oberon][Oberon], [Umbriel][Umbriel] and [Ariel][Ariel].
Uranus' apparent motion past background stars is [really dominated][really dominated] by Earth's own orbital motion around our Sun.
The cross seen centered on [Uranus][Uranus 2] is called a [diffraction spike][diffraction spike] and is caused by light [diffracting][diffracting] around the four arms that hold one of [the telescope][the telescope]'s mirrors in place.
The rotation of the diffraction spikes is not caused by the [rotation of Uranus][rotation of Uranus] but, essentially, by the [rotation of the Earth][rotation of the Earth].
During the next few months [Uranus itself will be visible][Uranus itself will be visible] with binoculars, but, as always, to see its moons will require [a telescope][a telescope].

## 詞彙學習

|漢羅|POJ|KIP|華語|English|
|-|-|-|-|-|
|天王星|Thian-ông-chhiⁿ|Thian-ông-tshinn|天王星|Uranus|
|土星|Thó͘-chhiⁿ|Thóo-tshinn|土星|Saturn|
|衝|Chhiong|Tshiong|衝|opposition|
|郡|kūn|kūn|郡|county|
|視運動|sī-ūn-tōng|sī-ūn-tōng|視運動|apparent motion|
|繞射|jiàu-siā|jiàu-siā|繞射|diffraction|
|繞射釘|jiàu-siā-teng|jiàu-siā-ting|繞射尖峰|diffraction spike|
- 【次鏡】chù-kiàⁿtsù-kiànn/次鏡/secondary mirror
|雙筒望遠鏡|siang-tâng-bōng-oán-kiàⁿ|siang-tâng-bōng-uán-kiànn|雙筒望遠鏡|binoculars|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[Uranus 1]:https://solarsystem.nasa.gov/planets/uranus/in-depth/
[past Saturn]:https://apod.nasa.gov/apod/ap170911.html
[opposition]:https://blogs.nasa.gov/Watch_the_Skies/wp-content/uploads/sites/193/2020/10/Opposition_Conjunction.jpg
[featured video]:https://twitter.com/BayfordburyObs/status/1456602305881575434
[Bayfordbury]:https://www.herts.ac.uk/bayfordbury/bayfordbury-observatory/visit-bayfordbury-observatory
[Observatory]:https://en.wikipedia.org/wiki/Bayfordbury_Observatory#/media/File:Bayfordbury_campus_(27115264794).jpg
[Hertfordshire]:https://en.wikipedia.org/wiki/Hertfordshire
[UK]:https://en.wikipedia.org/wiki/United_Kingdom
[showing Uranus]:https://pds-rings.seti.org/tools/ephem2_ura.shtml
[Titania]:https://apod.nasa.gov/apod/ap000930.html
[Oberon]:https://solarsystem.nasa.gov/moons/uranus-moons/oberon/in-depth/
[Umbriel]:https://en.wikipedia.org/wiki/Umbriel_(moon)
[Ariel]:https://solarsystem.nasa.gov/moons/uranus-moons/ariel/in-depth/
[really dominated]:https://apod.nasa.gov/apod/ap201212.html
[Uranus 2]:https://youtu.be/m4NXbFOiOGk
[diffraction spike]:https://en.wikipedia.org/wiki/Diffraction_spike
[diffracting]:http://ww2010.atmos.uiuc.edu/(Gh)/guides/mtr/opt/mch/diff.rxml
[the telescope]:https://www.flickr.com/photos/bayfordburyobs/51674803383
[rotation of Uranus]:https://youtu.be/H7sJvvKagiA
[rotation of the Earth]:https://apod.nasa.gov/apod/ap200701.html
[Uranus itself will be visible]:https://earthsky.org/astronomy-essentials/uranus-at-opposition-closest-brightest-best/
[a telescope]:https://1funny.com/wp-content/uploads/2010/12/dog-telescope.jpg

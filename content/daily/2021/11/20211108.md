---
title: Ùi 太陽噴出來 ê 太陽絲
date: 2021-11-08
publishdate: 2021-11-08T12:00:00+0800
tags: [太陽, 太陽絲, 磁場, 活動區, 太陽烏子, 烏子]
hero: https://www.youtube.com/watch?v=7NykS2kv_k8&list=TLGGNhcYlATJB8kwODExMjAyMQ
summary: 是按怎有當時仔會有物件 ùi 太陽大氣層噴到太空去？這是因為迵過太陽表面 ê 磁場產生變化。
---

{{% apod %}}

- 原始文章：[A Filament Leaps from the Sun](https://apod.nasa.gov/apod/ap211108.html)
- 影片提供 kah 版權：[Stéphane Poirier](http://astrosurf.com/c8/)
- 台文翻譯：[An-Li Tsai][An-Li Tsai] ([NCU][NCU])

## [漢羅] Ùi 太陽噴出來 ê 太陽絲
是按怎有當時仔會有物件 ùi 太陽大氣層噴到太空去？
這是因為迵過 [太陽][Sun] 表面 ê [磁場][magnetic field] 產生變化。
Tī 較強磁場 ê 所在叫做 [活動區][active regions]，遮有一陣 [太陽烏子][sunspots]。
活動區 ê 帶電氣體會利用弓形橋抑是磁場相迵。
這款氣體有當時仔會 [落--轉來][falls back]，[有當時仔會走--去][sometimes escapes]，有當時仔毋若走--去、閣會 [影響著地球][impacts our Earth]。
[這張一點鐘久 ê 縮時攝影影片][featured one-hour time-lapse video] 是頂個月 tī [法國][France] 用 [細台望遠鏡翕][small telescope] ê，有翕著當 leh 噴--出去 ê 太陽絲。
這个太陽絲實在是足大 ê！
你若是想欲知影有偌大，會當 kah 倒爿頂懸 ê 地球寸尺相比。
Tī [太陽絲噴--出去了後][filament lifted off]，[太陽 to̍h 發出足強 ê X-級閃焰][Sun emitted a powerful X-class flare]，按呢太陽表面 to̍h 會產生 [太陽 chu-ná-mī][solar tsunami]。
這是帶電粒子雲走入來 [咱太陽系][our Solar System] ê 結果，毋閣這擺 [較無影響著咱 ê 地球][missed our Earth]。
若是有夠額 ê 太陽電漿，嘛是會影響著 [地球 ê 磁層][Earth's magnetosphere]，產生一寡 [較暗 ê 極光][faint auroras]。

## [POJ] Ùi Thài-iông phùn--chut-lâi ê Thài-iông-si
Sī án-ná ū-tang-sî-á ē ū mi̍h-kiāⁿ ùi Thài-iông tōa-khì-chân phùn kàu thài-khong khì?
Che sī in-ūi thàng kòe Thài-iông piáu-bīn ê chû-tiûⁿ sán-seng piàn-hòa.
Tī khah kiông chû-tiûⁿ ê só͘-chāi kiò-chò oa̍h-tāng-khu, chia ū chi̍t-tīn thài-iông o͘-chú.
Oa̍h-tāng-khu ê tài-tiān khì-thé ē lī-iōng kiong-hêng-kiô iah-sī chû-tiûⁿ sio-thàng.
Chit-khoán khì-thé ū-tang-sî-á ē lak--tńg-lâi, ū-tang-sî-á ē cháu--khì, ū-tang-sî-á m̄-nā cháu--khì, koh ē éng-hióng tio̍h Tē-kiû.
Chit-tiuⁿ chi̍t-tiám-cheng kú ê sok-sî-liap-iáⁿ iáⁿ-phìⁿ sī téng-kò-goe̍h tī Hoat-kok iōng sè-tâi bōng-oán-kiàⁿ hip ê, ū hip-tio̍h tng-leh phùn--chhut-khì ê thài-iông-si.
Chit-ê thài-iông-si si̍t-chāi sī chiok tōa ê!
Lí nā-sī siūⁿ-beh chai-iáⁿ ū gōa-tōa, ē-tàng kah tò-pêng téng-koân ê Tē-kiû chhùn-chhioh sio-pí.
Tī thài-iông-si phùn--chhut-khì liáu-āu, thài-iông to̍h hoat-chhut chiok kiông ê X-kip siám-iām, án-ni Thài-iông piáu-bīn to̍h ē sán-seng Thài-iông chu-ná-mī.
Che sī tài-tiān lia̍p-chú-hûn chàu-ji̍p-lâi lán Thài-iông-hē ê kiat-kò͘, m̄-koh chit-pái khah bô éng-hióng tio̍h lán ê Tē-kiû.
Nā-sī ū kàu-gia̍h ê thài-iông tiān-chiuⁿ， mā-sī ē éng-hióng tio̍h Tē-kiû ê chû-chân, sán-seng chi̍t-kóa khah àm ê ke̍k-kng.

## [KIP]  Uì Thài-iông phùn--tsut-lâi ê Thài-iông-si
Sī án-ná ū-tang-sî-á ē ū mi̍h-kiānn uì Thài-iông tuā-khì-tsân phùn kàu thài-khong khì?
Tse sī in-uī thàng kuè Thài-iông piáu-bīn ê tsû-tiûnn sán-sing piàn-huà.
Tī khah kiông tsû-tiûnn ê sóo-tsāi kiò-tsò ua̍h-tāng-khu, tsia ū tsi̍t-tīn thài-iông oo-tsú.
Ua̍h-tāng-khu ê tài-tiān khì-thé ē lī-iōng kiong-hîng-kiô iah-sī tsû-tiûnn sio-thàng.
Tsit-khuán khì-thé ū-tang-sî-á ē lak--tńg-lâi, ū-tang-sî-á ē tsáu--khì, ū-tang-sî-á m̄-nā tsáu--khì, koh ē íng-hióng tio̍h Tē-kiû.
Tsit-tiunn tsi̍t-tiám-tsing kú ê sok-sî-liap-iánn iánn-phìnn sī tíng-kò-gue̍h tī Huat-kok iōng sè-tâi bōng-uán-kiànn hip ê, ū hip-tio̍h tng-leh phùn--tshut-khì ê thài-iông-si.
Tsit-ê thài-iông-si si̍t-tsāi sī tsiok tuā ê!
Lí nā-sī siūnn-beh tsai-iánn ū guā-tuā, ē-tàng kah tò-pîng tíng-kuân ê Tē-kiû tshùn-tshioh sio-pí.
Tī thài-iông-si phùn--tshut-khì liáu-āu, thài-iông to̍h huat-tshut tsiok kiông ê X-kip siám-iām, án-ni Thài-iông piáu-bīn to̍h ē sán-sing Thài-iông tsu-ná-mī.
Tse sī tài-tiān lia̍p-tsú-hûn tsàu-ji̍p-lâi lán Thài-iông-hē ê kiat-kòo, m̄-koh tsit-pái khah bô íng-hióng tio̍h lán ê Tē-kiû.
Nā-sī ū kàu-gia̍h ê thài-iông tiān-tsiunn， mā-sī ē íng-hióng tio̍h Tē-kiû ê tsû-tsân, sán-sing tsi̍t-kuá khah àm ê ki̍k-kng.

## [English] A Filament Leaps from the Sun

Why, sometimes, does part of the Sun's atmosphere leap into space?
The reason lies in changing [magnetic field][magnetic field]s that thread through the [Sun][Sun]'s surface.
Regions of strong surface magnetism, known as [active regions][active regions], are usually marked by dark [sunspots][sunspots].
Active regions can channel charged gas along arching or sweeping magnetic fields -- gas that sometimes [falls back][falls back], [sometimes escapes][sometimes escapes], and sometimes not only escapes but [impacts our Earth][impacts our Earth].
The [featured one-hour time-lapse video][featured one-hour time-lapse video] -- taken with a [small telescope][small telescope] in [France][France] -- captured an eruptive filament that appeared to leap off the Sun late last month.
The filament is huge: for comparison, the size of the Earth is shown on the upper left.
Just after the [filament lifted off][filament lifted off], the [Sun emitted a powerful X-class flare][Sun emitted a powerful X-class flare] while the surface rumbled with a tremendous [solar tsunami][solar tsunami].
A result was a cloud of charged particles that rushed into [our Solar System][our Solar System] but mostly [missed our Earth][missed our Earth] -- this time.
However, enough solar plasma did impact our [Earth's magnetosphere][Earth's magnetosphere] to create a few [faint auroras][faint auroras].

## 詞彙學習（台語漢字/POJ/KIP/華語漢字/English）
- 【太陽烏子】thài-iông o͘-chú/thài-iông oo-tsú/太陽黑子/sunspot
- 【太陽 chu-ná-mī】thài-iông chu-ná-mī/thài-iông tsu-ná-mī/太陽海嘯/solar tsunami
- 【電漿】tiān-chiuⁿ/tiān-tsiunn/電漿/plasma
- 【極光】ke̍k-kng/ki̍k-kng/極光/auroras
- 【閃焰】siám-iām/siám-iām/閃焰/flare
- 【縮時攝影】sok-sî-liap-iáⁿ/sok-sî-liap-iánn/縮時攝影/time-lapse
- 【太陽絲】thài-iông-si/thài-iông-si/絲狀物/filament


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[magnetic field]:https://en.wikipedia.org/wiki/Magnetic_field
[Sun]:https://solarsystem.nasa.gov/solar-system/sun/in-depth/
[active regions]:https://apod.nasa.gov/apod/ap141022.html
[sunspots]:https://en.wikipedia.org/wiki/Sunspot
[falls back]:https://apod.nasa.gov/apod/ap180527.html
[sometimes escapes]:https://apod.nasa.gov/apod/ap190526.html
[impacts our Earth]:https://www.youtube.com/watch?v=piehWYdlOQA&t=194s
[featured one-hour time-lapse video]:http://www.astrosurf.com/ls35dx/new54/S20211028-13h03UT-14h16UT-sm40DS-fs60-bf10-gpx1.7-asi178mm-v2.gif
[small telescope]:http://astrosurf.com/c8/matos.htm
[France]:https://en.wikipedia.org/wiki/France
[filament lifted off]:https://apod.nasa.gov/apod/ap180916.html
[Sun emitted a powerful X-class flare]:https://blogs.nasa.gov/solarcycle25/2021/10/29/active-october-sun-releases-x-class-flare/
[solar tsunami]:https://apod.nasa.gov/apod/ap110925.html
[our Solar System]:https://solarsystem.nasa.gov/solar-system/our-solar-system/in-depth/
[missed our Earth]:https://www.bleachernation.com/wp-content/uploads/2012/12/relieved-happy-cat.jpg
[Earth's magnetosphere]:https://www.nasa.gov/magnetosphere
[faint auroras]:https://spaceweather.com/archive.php?view=1&day=01&month=11&year=2021

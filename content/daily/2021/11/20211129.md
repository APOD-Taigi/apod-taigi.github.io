---
title: 飛馬座 LL ê 特別捲螺仔
date: 2021-11-29
publishdate: 2021-11-29T12:00:00+0800
tags: [飛馬座 LL, AFGL 3068, IRAS 23166+1655, 雙星系統, 哈伯太空望遠鏡, 紅外線, 行星形星雲, 捲螺仔結構]
hero: https://apod.nasa.gov/apod/fap/image/2111/LLPegasi_HubbleLodge_960.jpg
summary: 是啥物產生 tī 倒爿頂懸彼个奇怪 ê 捲螺仔結構？無人知影。伊 ê 外層氣體去予噴--出來，實在是有成 tī 雙星系統 ê 行星形星雲時期。
categories: [podcast]
vocals: [阿錕]
---

{{% apod %}}

- 原始文章：[The Extraordinary Spiral in LL Pegasi](https://apod.nasa.gov/apod/ap211129.html)
- 影像來源：[NASA](https://www.nasa.gov/), [ESA](https://www.esa.int/), [Hubble](https://www.nasa.gov/mission_pages/hubble/story/index.html), [HLA](https://hla.stsci.edu/); 資料處理 kah 版權：[Jonathan Lodge](https://www.instagram.com/jjlodge/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckxouodef02j70948z2qhjnti" >}}

## [漢羅] 飛馬座 LL ê 特別捲螺仔
是啥物造成倒爿頂懸彼个奇怪 ê 捲螺仔結構？
無人知影。
伊 ê 外層氣體去予噴--出來，實在是有成是 [雙星][binary star] 系統 ê [行星形星雲][planetary nebula] 時期。
這个 [大捲螺仔][huge spiral t] 有 1/3 [光年][light year] 闊，有捲 4-5 輾完整 ê 彎。
是講遮爾整齊 ê 結構實在是毋捌看過。
假使予捲螺仔氣體一个脹大率，按呢每 800 年 to̍h 應該出現一輾新 ê，這 kah 兩粒恆星互踅 ê 時間相 siâng。
這个 [雙星系統][star system] 叫做 [飛馬座 LL][LL Pegasi]，嘛叫做 AFGL 3068 抑是 IRAS 23166+1655。
這張影像是 [哈伯太空望遠鏡][Hubble Space Telescope] tī 近 [紅外線][infrared] 波段翕 ê。
這个 [捲螺仔結構是按怎會發光][spiral glows]，咱 [到今猶毋知][itself a mystery]。
目前有一个假說是講，這个光應該是去予內底 ê 恆星照予光 ê。

## [POJ] Hui-má-chō LL ê te̍k-pia̍t kńg-lê-á
Sī siáⁿ-mih chō-sêng tò-pêng téng-koân hit-ê kî-koài ê kńg-lê-á kiat-kò͘?
Bô-lâng chai-iáⁿ.
I ê gōa-chân khì-thé khì hō͘ phùn--chhut-lâi, si̍t-chāi sī ū-sêng sī siang-chhiⁿ-hē-thóng ê kiâⁿ-chhiⁿ-hêng seng-hûn sî-ki.
Chit-ê tōa-kńg-lê-á ū saⁿ-hun-chi-it kng-nî khoah, ū kńg sì gō͘ liàn oân-chéng ê oan.
Sī-kóng chiah-nī chéng-chê ê kiat-kò͘ si̍t-chāi sī m̄-bat khòaⁿ-kòe.
Ká-sú hō͘ kńg-lê-á khì-thé chi̍t-ê tiùⁿ-tōa-lu̍t, án-ni múi poeh-pah nî to̍h eng-kai chhut-hiān chi̍t-liàn sin ê, che kah nn̄g-lia̍p hêng-chhiⁿ hō͘-se̍h ê sî-kan sio-siâng.
Chit-ê siang-chhiⁿ-hē-thóng kiò-chò Hui-má-chō LL, mā kiò-chò AFGL sam-khòng-lio̍k-pat iah-sī IRAS jī-sam-it-lio̍k-lio̍k ka it-lio̍kngó͘-ngó͘.
Chit-tiuⁿ iáⁿ-siōng sī Ha-peh thài-khong-bōng-oán-kiàⁿ tī kīn-âng-gōa-sòaⁿ pho-tōaⁿ hip ê.
Chit-ê kńg-lê-á kiat-kò͘ sī án-ná ē hoat-kng, lán kàu-taⁿ iáu m̄-chai.
Bo̍k-chêng ū chi̍t-ê ká-soat sī-kóng, chit-ê kńg eng-kai sī khì hō͘ lāi-té ê hêng-chhiⁿ chiò hō͘ kńg ê.

## [KIP] Hui-má-tsō LL ê ti̍k-pia̍t kńg-lê-á
Sī siánn-mih tsō-sîng tò-pîng tíng-kuân hit-ê kî-kuài ê kńg-lê-á kiat-kòo?
Bô-lâng tsai-iánn.
I ê guā-tsân khì-thé khì hōo phùn--tshut-lâi, si̍t-tsāi sī ū-sîng sī siang-tshinn-hē-thóng ê kiânn-tshinn-hîng sing-hûn sî-ki.
Tsit-ê tuā-kńg-lê-á ū sann-hun-tsi-it kng-nî khuah, ū kńg sì gōo liàn uân-tsíng ê uan.
Sī-kóng tsiah-nī tsíng-tsê ê kiat-kòo si̍t-tsāi sī m̄-bat khuànn-kuè.
Ká-sú hōo kńg-lê-á khì-thé tsi̍t-ê tiùnn-tuā-lu̍t, án-ni muí pueh-pah nî to̍h ing-kai tshut-hiān tsi̍t-liàn sin ê, tse kah nn̄g-lia̍p hîng-tshinn hōo-se̍h ê sî-kan sio-siâng.
Tsit-ê siang-tshinn-hē-thóng kiò-tsò Hui-má-tsō LL, mā kiò-tsò AFGL sam-khòng-lio̍k-pat iah-sī IRAS jī-sam-it-lio̍k-lio̍k ka it-lio̍kngó͘-ngóo.
Tsit-tiunn iánn-siōng sī Ha-peh thài-khong-bōng-uán-kiànn tī kīn-âng-guā-suànn pho-tuānn hip ê.
Tsit-ê kńg-lê-á kiat-kòo sī án-ná ē huat-kng, lán kàu-tann iáu m̄-tsai.
Bo̍k-tsîng ū tsi̍t-ê ká-suat sī-kóng, tsit-ê kńg ing-kai sī khì hōo lāi-té ê hîng-tshinn tsiò hōo kńg ê.

## [English] The Extraordinary Spiral in LL Pegasi
What created the strange spiral structure on the upper left?
No one is sure, although it is likely related to a star in a [binary star][binary star] system entering the [planetary nebula][planetary nebula] phase, when its outer atmosphere is ejected.
The [huge spiral][huge spiral e] spans about a third of a [light year][light year] across and, winding four or five [complete turns][complete turns], has a regularity that is without precedent.
Given the expansion rate of the [spiral][spiral] gas, a new layer must appear about every 800 years, a close match to the time it takes for the two stars to orbit each other.
The [star system][star system] that created it is most commonly known as [LL Pegasi][LL Pegasi], but also AFGL 3068 and IRAS 23166+1655.
The featured image was taken in near-[infrared][infrared] light by the [Hubble Space Telescope][Hubble Space Telescope].
Why the [spiral glows][spiral glows] is [itself a mystery][itself a mystery], with a leading hypothesis being illumination by light reflected from nearby stars.

## 詞彙學習（漢羅/POJ/KIP/華文/English）
- 【飛馬座 LL】Hui-má-chō/Hui-má-tsō/飛馬座 LL/LL Pegasi
- 【雙星系統】siang-chhiⁿ-hē-thóng/siang-tshinn-hē-thóng/雙星系統/binary star system
- 【行星形星雲】kiâⁿ-chhiⁿ-hêng seng-hûn/kiânn-tshinn-hîng sing-hûn/行星形星雲/planetary nebula
- 【假說】ká-soat/ká-suat/假說/hypothesis


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw


[binary star]:https://apod.nasa.gov/apod/ap970219.html
[planetary nebula]:https://en.wikipedia.org/wiki/Planetary_nebula
[huge spiral e]:https://apod.nasa.gov/apod/ap210124.html
[huge spiral t]:https://apod.tw/daily/20210124/
[light year]:https://chandra.harvard.edu/photo/cosmic_distance.html
[complete turns]:https://www.eso.org/public/images/potw1710a/
[spiral]:https://en.wikipedia.org/wiki/Spiral
[star system]:https://www.eso.org/public/videos/potw1710a/
[LL Pegasi]:https://en.wikipedia.org/wiki/LL_Pegasi
[infrared]:https://science.nasa.gov/ems/07_infraredwaves
[Hubble Space Telescope]:https://hubblesite.org/mission-and-telescope
[spiral glows]:http://flyingpudding.com/projects/florets/applet/
[itself a mystery]:https://www.intermountainpet.com/hs-fs/hubfs/Blog_Images/Dogs-tilting-their-heads.jpg?width=900&name=Dogs-tilting-their-heads.jpg

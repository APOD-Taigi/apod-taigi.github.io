---
title: 雙生仔座 ê 雙生仔流星雨
date: 2021-11-16
publishdate: 2021-11-16T12:00:00+0800
tags: [雙生仔座, 流星, 流星雨, 輻射點, 小行星, 小行星 Phaethon 3200, 獅仔座, 膨月, 雙生仔座流星雨, 獅仔座流星雨]
hero: https://apod.nasa.gov/apod/fap/image/2111/Geminids2020_WangJin_960.jpg
summary: 這寡流星是 ùi 佗位來 ê？按照天頂 ê 方位來看，應該是 ùi 雙生仔座來 ê。這就是是按怎 12 月 ê 流星會叫做雙生仔座流星雨。
categories: [podcast]
vocals: [阿錕]
---

{{% apod %}}

- 原始文章：[Geminids from Gemini](https://apod.nasa.gov/apod/ap211116.html)
- 影像來源 kah 版權：[Wang Jin](mailto:royalk86@gmail.com)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckwtbdsd1l2rm08587fm7vz6h" >}}

## [漢羅] 雙生仔座 ê 雙生仔流星雨
這寡流星是 ùi 佗位來 ê？
按照天頂 ê 方位來看，應該是 ùi 雙生仔 [座][constellation] 來 ê。
這就是是按怎 12 月 ê 流星會叫做 [雙生仔座流星雨][Geminids]。
因為流星雨攏是 ùi 仝一个輻射點來 ê，這个 [輻射點 tī 雙生仔座][radiant toward Gemini] 內底。
毋閣 ùi 立體 ê 角度來看，這个無四常 ê [小行星 Phaethon 3200][3200 Phaethon] 噴出來 ê [沙塗粒][sand-sized debris]，攏踅太陽 ê 軌道 leh 行。
伊倚地球彼爿軌道拄仔好疊 tī [雙生仔座][constellation of Gemini] ê 頭前。
所以地球若是 [行到這个軌道][crosses this orbit]，流星屑仔 ê [輻射點][radiant] to̍h 會出現 tī 雙生仔座。
這張相片是 2020 年 12 月 14 這暗翕 ê 雙生仔座流星雨。
是 kā 200 外粒 [足光 ê 流星][bright meteors] tī 天頂 [行過][streaked] ê 光巡 疊做伙 ê。
11 月上重要 ê [流星][meteor] 雨是 [獅仔座流星雨][Leonids]，下暗 kah 明仔暗會上濟。
[是講真不幸][Unfortunately]，今年 ê 流星會較暗，因為伊 [上濟 ê 時陣是 tī 透早][early-morning peak]，而且閣拄著膨月，按呢會較歹 [看著][to see]。
毋閣，每一點鐘應該攏會看著幾若粒 [較光 ê 獅仔座流星][bright Leonid]。

## [POJ] Siang-siⁿ-á-chō ê Siang-siⁿ-á liû-chhiⁿ-hō͘
Chit-kóa liû-chhiⁿ sī ùi tó-ūi lâi ê?
Àn-chiàu thiⁿ-téng ê hông-úi lâi-khòaⁿ, eng-kai sī ùi Siang-siⁿ-á-chō lâi ê.
Che tō-sī sī-án-ná cha̍p-jī goe̍h ê liû-chhiⁿ ē kiò-chò Siang-siⁿ-á liû-chhiⁿ-hō͘.
In-ūi liû-chhiⁿ-hō͘ lóng-sī ùi kâng-chi̍t-ê hok-siā-tiám lâi ê, chit-ê hok-siā-tiám tī Siang-siⁿ-á-chō lāi-té.
M̄-koh ùi li̍p-thé ê kak-tō͘ lâi-khòaⁿ, chit-ê bô sù-siông ê sió-kiâⁿ-chhiⁿ Phaethon saⁿ-chheng-jī phùn--chhut-lâi ê soa-thô͘-lia̍p, lóng se̍h Thài-iông ê kúi-tō leh kiâⁿ.
I óa Tē-kiû hit-pêng kúi-tō tú-á-hó tha̍h tī Siang-siⁿ-á-chō ê thâu-chêng.
Só͘-í Tē-kiû nā-sī kiâⁿ kàu chit-ê kúi-tō, liû-chhiⁿ-sap-á ê hok-siā-tiám to̍h ē chhut-hiān tī Siang-siⁿ-á-chō.
Chit-tiuⁿ siòng-phìⁿ sī jī-khòng-jī-khòng nî cha̍p-jī goe̍h cha̍p-sì chi̍t-àm hip ê Siang-siⁿ-á-chō liû-chhiⁿ-hō͘.
Sī kā nn̄g-pah-gōa-lia̍p chiok-kng ê liû-chhiⁿ tī thiⁿ-téng kiâⁿ-kòe ê kng-sûn tha̍h chò-hóe ê.
Cha̍p-it goe̍h siōng tiōng-iàu ê liû-chhiⁿ-hō͘ sī Sai-á-chō liû-chhiⁿ-hō͘, e-àm kah miâ-á-àm ē siōng-chōe.
Sī-kóng chin-put-hēng, kin-nî ê liû-chhiⁿ ē khah-àm, in-ūi i siōng-chōe ê sî-chūn sī tī thàu-chá, jī-cha̍p koh tú-tio̍h phòng-goe̍h, án-ne ē khah phái khòaⁿ-tio̍h.
M̄-koh, múi chi̍t-tiám-cheng eng-kai lóng ē khòaⁿ-tio̍h kúi-ā-lia̍p khah-kng ê Sai-á-chō liû-chhiⁿ.

## [KIP] Siang-sinn-á-tsō ê Siang-sinn-á liû-tshinn-hōo
Tsit-kuá liû-tshinn sī uì tó-uī lâi ê?
Àn-tsiàu thinn-tíng ê hông-uí lâi-khuànn, ing-kai sī uì Siang-sinn-á-tsō lâi ê.
Tse tō-sī sī-án-ná tsa̍p-jī gue̍h ê liû-tshinn ē kiò-tsò Siang-sinn-á liû-tshinn-hōo.
In-uī liû-tshinn-hōo lóng-sī uì kâng-tsi̍t-ê hok-siā-tiám lâi ê, tsit-ê hok-siā-tiám tī Siang-sinn-á-tsō lāi-té.
M̄-koh uì li̍p-thé ê kak-tōo lâi-khuànn, tsit-ê bô sù-siông ê sió-kiânn-tshinn Phaethon sann-tshing-jī phùn--tshut-lâi ê sua-thôo-lia̍p, lóng se̍h Thài-iông ê kuí-tō leh kiânn.
I uá Tē-kiû hit-pîng kuí-tō tú-á-hó tha̍h tī Siang-sinn-á-tsō ê thâu-tsîng.
Sóo-í Tē-kiû nā-sī kiânn kàu tsit-ê kuí-tō, liû-tshinn-sap-á ê hok-siā-tiám to̍h ē tshut-hiān tī Siang-sinn-á-tsō.
Tsit-tiunn siòng-phìnn sī jī-khòng-jī-khòng nî tsa̍p-jī gue̍h tsa̍p-sì tsi̍t-àm hip ê Siang-sinn-á-tsō liû-tshinn-hōo.
Sī kā nn̄g-pah-guā-lia̍p tsiok-kng ê liû-tshinn tī thinn-tíng kiânn-kuè ê kng-sûn tha̍h tsò-hué ê.
Tsa̍p-it gue̍h siōng tiōng-iàu ê liû-tshinn-hōo sī Sai-á-tsō liû-tshinn-hōo, e-àm kah miâ-á-àm ē siōng-tsuē.
Sī-kóng tsin-put-hīng, kin-nî ê liû-tshinn ē khah-àm, in-uī i siōng-tsuē ê sî-tsūn sī tī thàu-tsá, jī-tsa̍p koh tú-tio̍h phòng-gue̍h, án-ne ē khah phái khuànn-tio̍h.
M̄-koh, muí tsi̍t-tiám-tsing ing-kai lóng ē khuànn-tio̍h kuí-ā-lia̍p khah-kng ê Sai-á-tsō liû-tshinn.

## [English] Geminids from Gemini
Where are all of these meteors coming from?
In terms of direction on the sky, the pointed answer is the [constellation][constellation] of Gemini.
That is why the major meteor shower in December is known as the [Geminids][Geminids] -- because shower meteors all appear to come from a [radiant toward Gemini][radiant toward Gemini].
Three dimensionally, however, [sand-sized debris][sand-sized debris] expelled from the unusual asteroid [3200 Phaethon][3200 Phaethon] follows a well-defined orbit about our Sun, and the part of the orbit that approaches Earth is superposed in front of the [constellation of Gemini][constellation of Gemini].
Therefore, when Earth [crosses this orbit][crosses this orbit], the [radiant][radiant] point of [falling][falling e] debris appears in Gemini.
Featured here, a composite of many images taken during the 2020 [Geminids meteor shower][Geminids meteor shower] shows over 200 [bright meteors][bright meteors] that [streaked][streaked] through the sky during the night December 14.
The best [meteor][meteor] shower in November, the [Leonids][Leonids], peaks tonight and tomorrow.
[Unfortunately][Unfortunately], this year, dim meteors during the [early-morning peak][early-morning peak] will be hard [to see][to see] against a sky lit by a bright gibbous moon.
Still, a few [bright Leonid][bright Leonid] meteors should be visible each hour.


## 詞彙學習（漢羅/POJ/KIP/華語/English）
- 【雙生仔座】Siang-siⁿ-á-chō/Siang-sinn-á-tsō/雙子座/Gemini
- 【輻射點】hok-siā-tiám/hok-siā-tiám/輻射點/radiant point
- 【膨月】phòng-goe̍h/phòng-gue̍h/凸月/gibbous moon
- 【雙生仔座流星雨】Siang-siⁿ-á-chō liû-chhiⁿ-hō͘/Siang-sinn-á-tsō liû-tshinn-hōo/雙子座流星雨/Geminids
- 【獅仔座流星雨】Sai-á-chō liû-chhiⁿ-hō͘/Sai-á-tsō liû-tshinn-hōo/獅子座流星雨/Leonids



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[constellation]:https://en.wikipedia.org/wiki/Gemini_(constellation)
[Geminids]:https://solarsystem.nasa.gov/asteroids-comets-and-meteors/meteors-and-meteorites/geminids/in-depth/
[radiant toward Gemini]:https://apod.nasa.gov/apod/ap171215.html
[sand-sized debris]:http://en.wikipedia.org/wiki/Meteors
[3200 Phaethon]:https://en.wikipedia.org/wiki/3200_Phaethon
[constellation of Gemini]:https://en.wikipedia.org/wiki/Gemini_(constellation)
[crosses this orbit]:https://apod.nasa.gov/apod/ap180808.html
[radiant]:https://en.wikipedia.org/wiki/Radiant_(meteor_shower)
[falling e]:https://apod.nasa.gov/apod/ap210815.html
[falling t]:https://apod.tw/daily/20210815/
[Geminids meteor shower]:https://en.wikipedia.org/wiki/Geminids
[bright meteors]:https://apod.nasa.gov/apod/ap081125.html
[streaked]:https://apod.nasa.gov/apod/ap090302.html
[meteor]:https://spaceplace.nasa.gov/search/meteor/
[Leonids]:https://solarsystem.nasa.gov/asteroids-comets-and-meteors/meteors-and-meteorites/leonids/in-depth/
[Unfortunately]:https://i.pinimg.com/236x/67/83/c2/6783c2fe268f21e0bc8dec8d877ba492--sad-kitty-kitty-cats.jpg
[early-morning peak]:https://earthsky.org/astronomy-essentials/everything-you-need-to-know-leonid-meteor-shower/
[to see]:https://solarsystem.nasa.gov/skywatching/whats-up/
[bright Leonid]:https://apod.nasa.gov/apod/ap011119.html

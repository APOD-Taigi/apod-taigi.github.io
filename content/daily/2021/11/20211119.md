---
title: NGC 281: 無星所在 ê 恆星
date: 2021-11-19
publishdate: 2021-11-19T12:00:00+0800
tags: [仙后座, 狹頻, 小精靈星雲, Spitzer 太空望遠鏡, Chandra X-光天文台, IC 1590, 星團, NGC 281, 恆星形成區]
hero: https://apod.nasa.gov/apod/fap/image/2111/starless_color_1024.jpg
summary: NGC 281 是 tī 仙后座 ê 方向 1 萬光年遠 ê 恆星形成區。
這張狹頻影像是先 kā 可見光 ê 恆星刣掉，才用數位方式疊轉去這張無恆星 ê 影像面頂。
---

{{% apod %}}

- 原始文章：[NGC 281: Starless with Stars](https://apod.nasa.gov/apod/ap211119.html)
- 影像提供 kah [版權][copyright]：[Wido Oerlemans](mailto: firstnamelastname [at] hotmail [dot]) - *X-ray:* [Chandra](https://chandra.harvard.edu/), *Infrared:* [Spitzer](https://www.spitzer.caltech.edu/)
- 台文翻譯：[An-Li Tsai][An-Li Tsai] ([NCU][NCU])

## [漢羅] NGC 281: 無星所在 ê 恆星
[NGC 281][of NGC 281] 是 tī 仙后座方向 1 萬光年遠 ê 恆星形成區。
這張狹頻影像是先 kā 可見光 ê 恆星刣掉，才用數位方式疊轉去這張 [無恆星][starless t] ê 影像面頂。
毋閣這毋是用可見光影像資料，是用 Chandra X-光天文台 ê [X-光資料][X-ray data]（茄仔色）kah Spitzer 太空望遠鏡 ê [紅外線資料][infrared data]（紅色）疊 ê。
Tī 這張 [多波段][multiwavelength] 合併影像內底，看會著這个有足濟恆星 ê 星團 [IC 1590][IC 1590]，去予包 tī 內底。
少年恆星一般來講，會 tī 可見光波段去予氣體雲 kah 閘光 ê 塗粉閘牢咧。
NGC 281 差不多有 80 光年闊。
愛 tī 後埕翕相 ê 天文攝影師 to̍h 用 NGC 281 tī 可見光 ê 模樣，kā 號名做 [小精靈][Pacman] 星雲。


## [POJ] NGC jī-pat-it: Bô chhiⁿ só͘-chāi ê hêng-chhiⁿ
NGC jī-pat-it sī tī Sian-hiō-chō hong-hiòng chi̍t-bān kng-nî hn̄g ê hêng-chhiⁿ hêng-sêng-khu.
Chit-tiuⁿ e̍h-pîn iáⁿ-siōng sī seng kā khó-kiàn-kng ê hêng-chhiⁿ thâi-tiāu, chiah iōng só͘-ūi hong-sek tha̍h tńg-khì chit-tiuⁿ bô hêng-chhiⁿ ê iáⁿ-siōng bīn-téng.
M̄-koh che m̄-sī iōng khó-kiàn-kng iáⁿ-siōng chu-liāu, sī iōng Chandra X-kng Thian-bûn-tâi ê X-kng chu-liāu (kiô-á-sek) kah Spitzer Thài-khong-bōng-oán-kiàⁿ ê âng-gōa-sòaⁿ chu-liāu (âng-sek) tha̍h ê.
Tī chit-tiuⁿ to-pho-tōaⁿ ha̍p-pèng iáⁿ-siōng lāi-té, khòaⁿ-ē-tio̍h chit-ê ū chiok-chōe hêng-chhiⁿ ê seng-thoân IC it-ngó͘-kiú-khòng, khì hō͘ pau tī lāi-té.
Siàu-liân hêng-chhiⁿ it-poaⁿ-lâi-kóng, ē tī khó-kiàn-kng pho-tōaⁿ khì hō͘ khì-thé-hûn kah cha̍h-kng ê thô͘-hún cha̍h-tiâu leh.
NGC jī-pat-it chha-put-to ū peh-cha̍p kng-nî khoah.
Ài tī āu-tiâⁿ hip-siòng ê thian-bûn-liap-iáⁿ-su to̍h iōng NGC jī-pat-it tī khó-kiàn-kng ê bô͘-iūⁿ, kā hō-miâ chò  Sió-cheng-lêng seng-hûn.

## [KIP] NGC jī-pat-it: Bô tshinn sóo-tsāi ê hîng-tshinn
NGC jī-pat-it sī tī Sian-hiō-tsō hong-hiòng tsi̍t-bān kng-nî hn̄g ê hîng-tshinn hîng-sîng-khu.
Tsit-tiunn e̍h-pîn iánn-siōng sī sing kā khó-kiàn-kng ê hîng-tshinn thâi-tiāu, tsiah iōng sóo-uī hong-sik tha̍h tńg-khì tsit-tiunn bô hîng-tshinn ê iánn-siōng bīn-tíng.
M̄-koh tse m̄-sī iōng khó-kiàn-kng iánn-siōng tsu-liāu, sī iōng Chandra X-kng Thian-bûn-tâi ê X-kng tsu-liāu (kiô-á-sik) kah Spitzer Thài-khong-bōng-uán-kiànn ê âng-guā-suànn tsu-liāu (âng-sik) tha̍h ê.
Tī tsit-tiunn to-pho-tuānn ha̍p-pìng iánn-siōng lāi-té, khuànn-ē-tio̍h tsit-ê ū tsiok-tsuē hîng-tshinn ê sing-thuân IC it-ngóo-kiú-khòng, khì hōo pau tī lāi-té.
Siàu-liân hîng-tshinn it-puann-lâi-kóng, ē tī khó-kiàn-kng pho-tuānn khì hōo khì-thé-hûn kah tsa̍h-kng ê thôo-hún tsa̍h-tiâu leh.
NGC jī-pat-it tsha-put-to ū peh-tsa̍p kng-nî khuah.
Ài tī āu-tiânn hip-siòng ê thian-bûn-liap-iánn-su to̍h iōng NGC jī-pat-it tī khó-kiàn-kng ê bôo-iūnn, kā hō-miâ tsò  Sió-tsing-lîng sing-hûn.

## [English] NGC 281: Starless with Stars
In visible light the stars have been removed from this narrow-band image [of NGC 281][of NGC 281], a star forming region some 10,000 light-years away toward the constellation Cassiopeia.
Stars were digitally added back to the resulting [starless][starless e] image though.
But instead of using visible light image data, the stars were added with [X-ray data][X-ray data] (in purple) from the Chandra X-ray Observatory and [infrared data][infrared data] (in red) from the Spitzer Space Telescope.
The merged [multiwavelength][multiwavelength] view reveals a multitude of stars in the region's embedded star cluster [IC 1590][IC 1590].
The young stars are normally hidden in visible light images by the natal cloud's gas and obscuring dust.
Also known to backyard astro-imagers as the [Pacman][Pacman] Nebula for its overall appearance in visible light, NGC 281 is about 80 light-years across.

## 詞彙學習（台語漢字/POJ/KIP/華語漢字/English）
- 【仙后座】Sian-hiō-chō/Sian-hiō-tsō/仙后座/Cassiopeia
- 【狹頻】e̍h-pîn/e̍h-pîn/狹頻/narrow-band
- 【小精靈星雲】Sió-cheng-lêng seng-hûn/Sió-tsing-lîng sing-hûn/小精靈星雲/Pacman Nebula
- 【恆星形成區】hêng-chhiⁿ hêng-sêng-khu/hîng-tshinn hîng-sîng-khu/恆星形成區/star forming region


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[of NGC 281]:https://apod.nasa.gov/apod/ap110825.html
[starless e]:https://apod.nasa.gov/apod/ap210827.html
[starless t]:https://apod.tw/daily/20210827/
[X-ray data]:https://chandra.harvard.edu/photo/2011/ngc281/
[infrared data]:https://www.spitzer.caltech.edu/image/sig11-014-living-the-high-life
[multiwavelength]:https://science.nasa.gov/ems/01_intro
[IC 1590]:https://arxiv.org/abs/2106.15129
[Pacman]:https://www.google.com/doodles/30th-anniversary-of-pac-man

---
title: NGC 1333：英仙座 ê 恆星托兒所
date: 2021-11-11
publishdate: 2021-11-11T12:00:00+0800
tags: [NGC 1333, 英仙座, HH 天體, 恆星形成分子雲, 反射星雲, 噴流]
hero: https://apod.nasa.gov/apod/fap/image/2111/ngc1333_RGB-c21024.jpg
summary: NGC 1333 tī 可見光會當看著 反射星雲，主要是星際塗粉反射恆星 ê 藍色特徵光。
categories: [podcast]
vocals: [阿錕]
---

{{% apod %}}

- 原始文章：[NGC 1333: Stellar Nursery in Perseus](https://apod.nasa.gov/apod/ap211111.html)
- 影像提供 kah [版權][copyright]：[Michael Sherick](mailto:FirstnameLastname@yahoo.com)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckwku98sn2hg80978ny8hub9j" >}}

## [漢羅] NGC 1333：英仙座 ê 恆星托兒所
NGC 1333 tī 可見光會當看著 [反射星雲][reflection nebula]，主要是星際塗粉反射恆星 ê 藍色特徵光。
伊離 [英仙座][Perseus] 干焦 1000 光年遠，tī 一个大型 ê [恆星形成][star-forming] 分子雲 ê 邊仔。
這个望遠鏡特寫影像，是天頂兩粒月娘 ê 闊度。
Tī NGC 1333 ê 距離來講，是 15 光年闊。
這看會著厚塗粉區 ê 細節，閣有 ùi [HH 天體][Herbig-Haro]、[噴流、kah 新恆星 ê 衝擊波][jets and shocked glowing gas] 產生 ê 紅色發射線。
實際上，NGC 1333 有 幾若百粒星，年歲是比 100 萬年較少年。
大部份 [用可見光望遠鏡猶看無啥有][hidden from optical telescopes]，因為去予 [四界攏是 ê 恆星塗粉閘牢矣][pervasive stardust t]。
這个亂糟糟 ê 環境可能 kah 咱太陽 tī 45 億年前拄形成 ê 狀況足相 siâng ê。


## [POJ] NGC 1333: Eng-sian-chō ê hêng-chhiⁿ thok-jî-só͘
NGC it-sam-sam-sam tī khó-kiàn-kng ē-tàng khòaⁿ-tio̍h hoán-siā-seng-hûn, chú-iàu sī seng-chè-thô͘-hún hoán-siā hêng-chhiⁿ ê nâ-sek te̍k-teng-kng.
I lî Eng-sian-chō kan-na chi̍t-chheng kng-nî hn̄g, tī chi̍t-ê tōa-hêng ê hêng-chhiⁿ hêng-sêng hūn-chú-hûn ê piⁿ-á.
Chit-ê bōng-oán-kiàⁿ te̍k-siá iáⁿ-siōng, sī thiⁿ-téng nn̄g-lia̍p goe̍h-niû ê khoah-tō͘.
Tī NGC it-sam-sam-sam ê kū-lî lâi-kóng, sī cha̍p-gō͘ kng-nî khoah.
Che khòaⁿ-ē-tio̍h kāu-thô͘-hún-khu ê sè-chiat, koh-ū ùi HH thian-thé, phùn-liû, kah sin hêng-chhiⁿ ê chhiong-kek-phō sán-seng ê âng-sek hoat-siā-sòaⁿ.
Si̍t-chè-siōng, NGC it-sam-sam-sam ū kúi-ā-pah-lia̍p chhiⁿ, nî-hòe sī pí chi̍t-pah-bān nî khah siàu-liân.
Tōa-pō͘-hūn iōng khó-kiàn-kng bōng-oán-kiàⁿ iáu khòaⁿ-bô-siaⁿ-ū, in-ūi khì hō͘ sì-kè lóng sī ê hêng-chhiⁿ thô͘-hún cha̍h-tiâu ah.
Chit-ê loān-chau-chau ê khoân-kéng khó-lêng kah lán Thài-iông tī sì-cha̍p-gō͘-ek nî-chêng tú hêng-sêng ê chōng-hóng chiok sio-siâng ê.


## [KIP] NGC 1333: Ing-sian-tsō ê hîng-tshinn thok-jî-sóo
NGC it-sam-sam-sam tī khó-kiàn-kng ē-tàng khuànn-tio̍h huán-siā-sing-hûn, tsú-iàu sī sing-tsè-thôo-hún huán-siā hîng-tshinn ê nâ-sik ti̍k-ting-kng.
I lî Ing-sian-tsō kan-na tsi̍t-tshing kng-nî hn̄g, tī tsi̍t-ê tuā-hîng ê hîng-tshinn hîng-sîng hūn-tsú-hûn ê pinn-á.
Tsit-ê bōng-uán-kiànn ti̍k-siá iánn-siōng, sī thinn-tíng nn̄g-lia̍p gue̍h-niû ê khuah-tōo.
Tī NGC it-sam-sam-sam ê kū-lî lâi-kóng, sī tsa̍p-gōo kng-nî khuah.
Tse khuànn-ē-tio̍h kāu-thôo-hún-khu ê sè-tsiat, koh-ū uì HH thian-thé, phùn-liû, kah sin hîng-tshinn ê tshiong-kik-phō sán-sing ê âng-sik huat-siā-suànn.
Si̍t-tsè-siōng, NGC it-sam-sam-sam ū kuí-ā-pah-lia̍p tshinn, nî-huè sī pí tsi̍t-pah-bān nî khah siàu-liân.
Tuā-pōo-hūn iōng khó-kiàn-kng bōng-uán-kiànn iáu khuànn-bô-siann-ū, in-uī khì hōo sì-kè lóng sī ê hîng-tshinn thôo-hún tsa̍h-tiâu ah.
Tsit-ê luān-tsau-tsau ê khuân-kíng khó-lîng kah lán Thài-iông tī sì-tsa̍p-gōo-ik nî-tsîng tú hîng-sîng ê tsōng-hóng tsiok sio-siâng ê.

## [English] NGC 1333: Stellar Nursery in Perseus
NGC 1333 is seen in visible light as a [reflection nebula][reflection nebula], dominated by bluish hues characteristic of starlight reflected by interstellar dust.
A mere 1,000 light-years distant toward the heroic constellation [Perseus][Perseus], it lies at the edge of a large, [star-forming][star-forming] molecular cloud.
This telescopic close-up spans about two full moons on the sky or just over 15 light-years at the estimated distance of NGC 1333.
It shows details of the dusty region along with telltale hints of contrasty red emission from [Herbig-Haro][Herbig-Haro] objects, [jets and shocked glowing gas][jets and shocked glowing gas] emanating from recently formed stars.
In fact, NGC 1333 contains hundreds of stars less than a million years old, most still [hidden from optical telescopes][hidden from optical telescopes] by the [pervasive stardust][pervasive stardust e].
The chaotic environment may be similar to one in which our own Sun formed over 4.5 billion years ago.

## 詞彙學習（台語漢字/POJ/KIP/華語漢字/English）
- 【英仙座】Eng-sian-chō/Ing-sian-tsō/英仙座/Perseus
- 【反射星雲】hoán-siā-seng-hûn/huán-siā-sing-hûn/反射星雲/reflection nebula
- 【噴流】phùn-liû/phùn-liû/噴流/jet

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[reflection nebula]:http://astronomy.swin.edu.au/cms/astro/cosmos/R/Reflection+Nebula
[Perseus]:http://www.hawastsoc.org/deepsky/per/index.html
[star-forming]:http://loke.as.arizona.edu/~ckulesa/research/overview.html
[Herbig-Haro]:http://en.wikipedia.org/wiki/Herbig-Haro_object#Discovery_and_history_of_observations
[jets and shocked glowing gas]:https://apod.nasa.gov/apod/ap140204.html
[hidden from optical telescopes]:http://www.spitzer.caltech.edu/news/224-ssc2005-24-Beautiful-Chaos-of-Star-Birth
[pervasive stardust e]:https://apod.nasa.gov/apod/ap210318.html
[pervasive stardust t]:https://apod.tw/daily/20210318/

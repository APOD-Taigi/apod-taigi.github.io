---
title: 來介紹 Leonard 彗星
date: 2021-11-21
publishdate: 2021-11-21T12:00:00+0800
tags: [彗星, Leonard 彗星, C/2021 A1, 內太陽系, 火星, 金星, 彗鬚, 塗粉尾溜]
hero: https://apod.nasa.gov/apod/fap/image/2111/CometLeonard_Bartlett_960.jpg
summary: 這粒是 Leonard 彗星。Leonard 彗星 ê 編號是 C/2021 A1，是 tī 2021 年 1 月 離開火星 ê 時陣，去予人發現 ê。
categories: [podcast]
vocals: [阿錕]
---

{{% apod %}}

- 原始文章：[Introducing Comet Leonard](https://apod.nasa.gov/apod/ap211121.html)
- 影像來源 kah [版權][copyright]：[Dan Bartlett](mailto:h2ologg@yahoo.com)
- 拜一 ê 線頂活動：[NASA 上讚 ê 太空相片 kah 影片](https://events.mtu.edu/event/nasas_best_space_images_6358)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckwxpp6p77y2u0b74ocokcckt" >}}

## [漢羅] 來介紹 Leonard 彗星
這粒是 Leonard 彗星。
Leonard 彗星 ê 編號是 [C/2021 A1][C/2021 A1 (Leonard)]，是 tī 2021 年 1 月 離開 [火星][Mars] ê 時陣，去予人發現 ê。
伊足暗 ê，毋閣伊 ê [軌道][orbit] 會當 kā 這粒 [足大粒 ê 冰雪球][giant shedding ice-ball] chhōa 來 內太陽系。
伊會 tī 12 月 ê 時陣 ùi [地球 kah 金星][Earth and Venus] 邊仔行過，了後才 tī 2022 年 1 月 ê 時陣傱 tùi 太陽去。
彗星 [足歹預測 ê][hard to predict]，這件代誌是通人知。
毋閣有人預測講，[Leonard 彗星 ê 光度][Comet Leonard brightening] tī 12 月 ê 時陣，會光到咱 [直接用目睭 to̍h 看會著][unaided eye]。
一禮拜前去予人翕著 ê [Leonard 彗星][Comet Leonard]，已經有 [青色 ê 彗鬚][green-tinged coma] kah 足長 ê [塗粉尾溜][dust tail] 矣。
這張相片是 kā 62 張 ùi 中尺度望遠鏡翕著 ê 影像疊做一張 ê。
這內底有一組是追蹤彗星，另外一組是追蹤背景星。
背景是 tī [美國][USA] [加州][California] [六月湖][June Lake] 附近 ê [東 Sierra 山脈][Eastern Sierra Mountains] ê 夜空翕 ê。
這粒 tī 北天 ê 彗星 tī 12 月中離開地球了後，會行 tùi 南天去。

## [POJ] Lâi kài-siāu Leonard hūi-chhiⁿ
Chit-lia̍p sī Leonard hūi-chhiⁿ.
Leonard hūi-chhiⁿ ê pian-hō sī C-jī-khòng-jī-it A-one，sī tī jī-khòng-jī-it nî it goe̍h lī-khui Hóe-chhiⁿ ê sî-chūn, khì hō͘ lâng hoat-hiān ê.
I chiok-àm ê, m̄-koh i ê kúi-tō ē-tàng kā chit-lia̍p chiok tōa-lia̍p ê peng-soat-kiû chhōa lâi Lōe-thài-iông-hē.
I ē tī cha̍p-jī-goe̍h ê sî-chūn ùi Tē-kiû kah Kim-chhiⁿ piⁿ-á kiâⁿ-kòe, liáu-āu chiah tī jī-khòng-jī-jī nî it goe̍h ê sî-chūn chông tùi Thài-iông khì.
Hūi-chhiⁿ chiok phái ū-chhek ê, chit-kiāⁿ tāi-chì sī thong-lâng-chai.
M̄-koh ū-lâng ū-chhek kóng, Leonard hūi-chhiⁿ ê kng-tō͘ tī cha̍p-jī goe̍h ê sî-chūn, ē kng kàu lán ti̍t-chiap iōng ba̍k-chiu to̍h khòaⁿ-ē-tio̍h.
Chi̍t-lé-pài chêng khì hō͘ lâng hip-tio̍h ê Leonard hūi-chhiⁿ, í-keng ū chhiⁿ-sek ê hūi-chhiu kah chiok-tn̂g ê thô͘-hún bóe-liu ah.
Chit-tiuⁿ siòng-phìⁿ sī kā la̍k-cha̍p-jī tiuⁿ ùi tiong-chhioh-tō͘ bōng-oán-kiàⁿ hip-tio̍h ê iáⁿ-siōng tha̍h chò chi̍t-tiuⁿ ê.
Che lāi-té ū chi̍t-cho͘ sī tui-chong hūi-chhiⁿ, lēng-gōa chi̍t-cho͘ sī tui-chong pōe-kéng-chhiⁿ.
Pōe-kéng sī tī Bí-kok Ka-chiu La̍k-goe̍h-ô͘ hū-kīn ê tang Sierra soaⁿ-me̍h ê iā-khong hip ê.
Chit-lia̍p tī pak-thian ê hūi-chhiⁿ tī cha̍p-jī goe̍h-tiong lī-khui Tē-kiû liáu-āu, ē kiâⁿ tùi lâm-thian khì.


## [KIP] Lâi kài-siāu Leonard huī-tshinn
Tsit-lia̍p sī Leonard huī-tshinn.
Leonard huī-tshinn ê pian-hō sī C-jī-khòng-jī-it A-one，sī tī jī-khòng-jī-it nî it gue̍h lī-khui Hué-tshinn ê sî-tsūn, khì hōo lâng huat-hiān ê.
I tsiok-àm ê, m̄-koh i ê kuí-tō ē-tàng kā tsit-lia̍p tsiok tuā-lia̍p ê ping-suat-kiû tshuā lâi Luē-thài-iông-hē.
I ē tī tsa̍p-jī-gue̍h ê sî-tsūn uì Tē-kiû kah Kim-tshinn pinn-á kiânn-kuè, liáu-āu tsiah tī jī-khòng-jī-jī nî it gue̍h ê sî-tsūn tsông tuì Thài-iông khì.
Huī-tshinn tsiok phái ū-tshik ê, tsit-kiānn tāi-tsì sī thong-lâng-tsai.
M̄-koh ū-lâng ū-tshik kóng, Leonard huī-tshinn ê kng-tōo tī tsa̍p-jī gue̍h ê sî-tsūn, ē kng kàu lán ti̍t-tsiap iōng ba̍k-tsiu to̍h khuànn-ē-tio̍h.
Tsi̍t-lé-pài tsîng khì hōo lâng hip-tio̍h ê Leonard huī-tshinn, í-king ū tshinn-sik ê huī-tshiu kah tsiok-tn̂g ê thôo-hún bué-liu ah.
Tsit-tiunn siòng-phìnn sī kā la̍k-tsa̍p-jī tiunn uì tiong-tshioh-tōo bōng-uán-kiànn hip-tio̍h ê iánn-siōng tha̍h tsò tsi̍t-tiunn ê.
Tse lāi-té ū tsi̍t-tsoo sī tui-tsong huī-tshinn, līng-guā tsi̍t-tsoo sī tui-tsong puē-kíng-tshinn.
Puē-kíng sī tī Bí-kok Ka-tsiu La̍k-gue̍h-ôo hū-kīn ê tang Sierra suann-me̍h ê iā-khong hip ê.
Tsit-lia̍p tī pak-thian ê huī-tshinn tī tsa̍p-jī gue̍h-tiong lī-khui Tē-kiû liáu-āu, ē kiânn tuì lâm-thian khì.

## [English] Introducing Comet Leonard

Here comes Comet Leonard.
Comet [C/2021 A1 (Leonard)][C/2021 A1 (Leonard)] was discovered as a faint smudge in January 2021 when it was out past [Mars][Mars] -- but its [orbit][orbit] will take the [giant shedding ice-ball][giant shedding ice-ball] into the inner Solar System, passing near both [Earth and Venus][Earth and Venus] in December before it swoops around the Sun in early January 2022.
Although comets are notoriously [hard to predict][hard to predict], some estimations have [Comet Leonard brightening][Comet Leonard brightening] to become visible to the [unaided eye][unaided eye] in December.
[Comet Leonard][Comet Leonard] was captured just over a week ago already sporting a [green-tinged coma][green-tinged coma] and an extended [dust tail][dust tail].
The featured picture was composed from 62 images taken through a moderate-sized telescope -- one set of exposures tracking the comet, while another set tracking the background stars.
The exposures were taken from the dark skies above the [Eastern Sierra Mountains][Eastern Sierra Mountains], near [June Lake][June Lake] in [California][California], [USA][USA].
Soon after pasing near the Earth in mid-December, the comet will shift from northern to southern skies.

## 詞彙學習（台語漢字/POJ/KIP/華語漢字/English）
- 【內太陽系】Lōe-thài-iông-hē/Luē-thài-iông-hē/內太陽系/inner solar system
- 【彗鬚】hūi-chhiu/huī-tshiu/彗髮/coma
- 【塗粉尾溜】thô͘-hún bóe-liu/thôo-hún bué-liu/灰塵尾/dust tail


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[C/2021 A1 (Leonard)]:https://en.wikipedia.org/wiki/C/2021_A1_(Leonard)
[Mars]:https://solarsystem.nasa.gov/planets/mars/overview/
[orbit]:https://theskylive.com/3dsolarsystem?obj=cometleonard
[giant shedding ice-ball]:https://apod.nasa.gov/apod/ap101123.html
[Earth and Venus]:https://apod.nasa.gov/apod/ap200603.html
[hard to predict]:https://cdn-bdkpk.nitrocdn.com/bqXZGjFxWFeYMLUltSZDYbdHljYpzWXe/assets/static/optimized/rev-8737f8e/wp-content/uploads/2020/03/dog_body_language_x1-scaled.jpg
[Comet Leonard brightening]:https://theskylive.com/cometleonard-info#brightness
[unaided eye]:https://www.nei.nih.gov/learn-about-eye-health/healthy-vision/how-eyes-work
[Comet Leonard]:https://skyandtelescope.org/astronomy-news/how-bright-will-comet-leonard-get/
[green-tinged coma]:https://apod.nasa.gov/apod/ap170212.html
[dust tail]:https://apod.nasa.gov/apod/ap210308.html
[Eastern Sierra Mountains]:https://youtu.be/bAp-uzfIeto
[June Lake]:https://youtu.be/iXATJO5jec8
[California]:https://en.wikipedia.org/wiki/California
[USA]:https://en.wikipedia.org/wiki/United_States

---
title: Etna 火山面頂 ê 光柱
date: 2021-11-15
publishdate: 2021-11-15T12:00:00+0800
tags: [光柱, 冰晶, 火烌雲, 捲雲, 火山, 岩漿]
hero: https://apod.nasa.gov/apod/fap/image/2111/EtnaLightPillar_Tine_960.jpg
summary: 火山面頂是發生啥物代誌？這个火山光柱實在是真無四常。光柱是日光引起 ê，所以才會 tī 日出 抑是 日落 彼位延伸一管足光 ê 光柱出來。
---

{{% apod %}}

- 原始文章：[Light Pillar over Volcanic Etna](https://apod.nasa.gov/apod/ap211115.html)
- 影像提供 kah 版權：[Giancarlo Tinè](https://www.giancarlotine.it/biografia-ed-esperienze-fotografiche-giancarlo-tine/)
- Ti 宇宙內底走跳：[APOD 亂數產生器](http://apod.nasa.gov/apod/random_apod.html)
- 台文翻譯：[An-Li Tsai][An-Li Tsai] ([NCU][NCU])

## [漢羅] Etna 火山面頂 ê 光柱
火山面頂是發生啥物代誌？
這个火山 [光柱][light pillar] 實在是真無四常。
光柱是日光引起 ê，所以才會 tī 日出 抑是 [日][Sun] 落 彼位延伸一管足光 ê 光柱出來。
是講，嘛是有 [一寡][some] [較][quite] [多彩][colorful] ê 光柱，有當時仔會出現 tī 街仔路抑是厝頂。
毋閣這个光 [柱][pillar] 去予 [火山噴--出來][erupting volcano] ê 岩漿 所 發--出 ê 紅光 照甲足光 ê。
這个火山是 [意大利][Italy] ê [Etna 山][Mount Etna 1]，[這張相片][featured image] 是 tī 六月中，日頭落山幾若點鐘了後翕 ê [孤張感光相片][captured with a single shot]。
Tī 火山 ê [火烌雲][ash cloud] 面頂是寒甲。
煞予火山面頂 ê [捲雲][cirrus clouds] 抑是 [Etna 山][Mount Etna 2] 噴--出來 ê 水煙 產生 [冰晶][ice-crystals]。
這寡 [冰晶][ice crystals] 大部份是 [倒 tī 塗跤][flat toward the ground]，有當時仔會飛。
紲落來 in 閣會反射 [火山口][volcano's caldera] ê 光。

## [POJ] Etna hóe-soaⁿ bīn-téng ê kng-thiāu
Hóe-soaⁿ bīn-téng sī hoat-seng siáⁿ-mih tāi-chì?
Chit-ê hóe-soaⁿ kng-thiāu si̍t-chāi sī chin bô sù-siông.
Kng-thiāu sī ji̍t-kng ín-khí ê, só͘-í chiah-ē tī ji̍t-chhut iah-sī ji̍t-lo̍h hit-ūi iân-sin chi̍t-kóng chiok-kng ê kng-thiāu chhut-lâi.
Sī-kóng, mā-sī ū chi̍t-kóa khah to-chhái ê kng-thiāu, ū-tang-sî-á ē chhut-hiān tī koe-á-lō͘ iah-sī chhù-téng.
M̄-koh chit-ê kng-thiāu khì hō͘ hóe-soaⁿ phùn--chhut-lâi ê giâm-chiuⁿ sò͘ hoat--chhut ê âng-kng chiò-kah chiok-kng ê.
Chit-ê hóe-soaⁿ sī I-tá-lī ê Etna soaⁿ, chit-tiuⁿ siòng-phìⁿ sī tī la̍k-goe̍h-tiong, ji̍t-thâu lo̍h-soaⁿ kúi-ā-tiám-cheng liáu-āu hip ê ko͘-tiuⁿ kám-kng siòng-phìⁿ.
Tī hóe-soaⁿ ê hóe-hu-hûn bīn-téng sī kôaⁿ-kah.
Soah hō͘ hóe-soaⁿ bīn-téng ê kńg-hûn iah-sī Etna soaⁿ phùn--chhut-lâi ê chúi-ian sán-seng peng-chiⁿ.
Chit-kóa peng-chiⁿ tōa-pō͘-hūn sī tó tī thô͘-kha, ū-tang-sî-á ē poe.
Sòa-lo̍h-lâi in koh ē hoán-siā hóe-soaⁿ-kháu ê kng.


## [KIP] Etna hué-suann bīn-tíng ê kng-thiāu
Hué-suann bīn-tíng sī huat-sing siánn-mih tāi-tsì?
Tsit-ê hué-suann kng-thiāu si̍t-tsāi sī tsin bô sù-siông.
Kng-thiāu sī ji̍t-kng ín-khí ê, sóo-í tsiah-ē tī ji̍t-tshut iah-sī ji̍t-lo̍h hit-uī iân-sin tsi̍t-kóng tsiok-kng ê kng-thiāu tshut-lâi.
Sī-kóng, mā-sī ū tsi̍t-kuá khah to-tshái ê kng-thiāu, ū-tang-sî-á ē tshut-hiān tī kue-á-lōo iah-sī tshù-tíng.
M̄-koh tsit-ê kng-thiāu khì hōo hué-suann phùn--tshut-lâi ê giâm-tsiunn sòo huat--tshut ê âng-kng tsiò-kah tsiok-kng ê.
Tsit-ê hué-suann sī I-tá-lī ê Etna suann, tsit-tiunn siòng-phìnn sī tī la̍k-gue̍h-tiong, ji̍t-thâu lo̍h-suann kuí-ā-tiám-tsing liáu-āu hip ê koo-tiunn kám-kng siòng-phìnn.
Tī hué-suann ê hué-hu-hûn bīn-tíng sī kuânn-kah.
Suah hōo hué-suann bīn-tíng ê kńg-hûn iah-sī Etna suann phùn--tshut-lâi ê tsuí-ian sán-sing ping-tsinn.
Tsit-kuá ping-tsinn tuā-pōo-hūn sī tó tī thôo-kha, ū-tang-sî-á ē pue.
Suà-lo̍h-lâi in koh ē huán-siā hué-suann-kháu ê kng.

## [English] Light Pillar over Volcanic Etna
What happening above that volcano?
Something very unusual -- a volcanic [light pillar][light pillar].
More typically, light pillars are caused by sunlight and so appear as a bright column that extends upward above a rising or setting [Sun][Sun].
Alternatively, other light pillars -- [some][some] [quite][quite] [colorful][colorful] -- have been recorded above street and house lights.
This light [pillar][pillar], though, was illuminated by the red light emitting by the glowing magma of an [erupting volcano][erupting volcano].
The volcano is [Italy][Italy]'s [Mount Etna][Mount Etna 1], and the [featured image][featured image] was [captured with a single shot][captured with a single shot] a few hours after sunset in mid-June.
Freezing temperatures above the volcano's [ash cloud][ash cloud] created [ice-crystals][ice-crystals] either in [cirrus clouds][cirrus clouds] high above the volcano -- or in condensed water vapor expelled by [Mount Etna][Mount Etna 2].
These [ice crystals][ice crystals] -- mostly [flat toward the ground][flat toward the ground] but fluttering -- then reflected away light from the [volcano's caldera][volcano's caldera].

## 詞彙學習（台語漢字/POJ/KIP/華語漢字/English）
- 【光柱】kng-thiāu/kng-thiāu/光柱/light pillar
- 【冰晶】peng-chiⁿ/ping-tsinn/冰晶/ice crystal
- 【岩漿】giâm-chiuⁿ/giâm-tsiunn/岩漿/magma
- 【捲雲】kńg-hûn/kńg-hûn/捲雲/cirrus cloud
- 【水煙】chúi-ian/tsuí-ian/水蒸氣/water vapor
- 【火烌雲】hóe-hu-hûn/hué-hu-hûn/灰燼雲/ash cloud


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[light pillar]:https://en.wikipedia.org/wiki/Light_pillar
[Sun]:https://solarsystem.nasa.gov/solar-system/sun/by-the-numbers/
[some]:https://apod.nasa.gov/apod/ap181024.html
[quite]:https://apod.nasa.gov/apod/ap160208.html
[colorful]:https://apod.nasa.gov/apod/ap131218.html
[pillar]:https://www.atoptics.co.uk/halo/pillar.htm
[erupting volcano]:https://youtu.be/z01KTFhA34o
[Italy]:https://en.wikipedia.org/wiki/Italy
[Mount Etna 1]:https://en.wikipedia.org/wiki/Mount_Etna
[featured image]:https://www.giancarlotine.it/fotografia-di-paesaggio/foto-gallery-etna/
[captured with a single shot]:https://www.atoptics.co.uk/fza263.htm
[ash cloud]:https://apod.nasa.gov/apod/ap190512.html
[ice-crystals]:https://www.atoptics.co.uk/halo/platcol.htm
[cirrus clouds]:https://scool.larc.nasa.gov/GLOBE/cirrus.html
[Mount Etna 2]:https://apod.nasa.gov/apod/ap030416.html
[ice crystals]:https://www.atoptics.co.uk/halo/lpil.htm
[flat toward the ground]:https://mrbosscat.com/wp-content/uploads/2021/03/Cat-lying-flat-on-stomach-1536x864.jpg
[volcano's caldera]:https://youtu.be/gbRdvpTdQdI

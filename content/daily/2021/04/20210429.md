---
title: 阿波羅 17 號：月眉形 ê 地球
date: 2021-04-29
publishdate: 2021-04-29T12:00:00+0800
tags: [阿波羅 17 號, 地球, 月球, 太空人, 國際太空站]
hero: https://apod.nasa.gov/apod/fap/image/2104/AS17-152-23420_Ord.jpg
summary: Tī 這張使人讚嘆 ê 相片內底， 看會著咱美麗 ê 地球 tī 烏墨墨 ê 太空內底，反射太陽光，成做這个月眉形 ê 形影。

categories: [podcast]
vocals: [Tsai-Wen Lin]
---

{{% apod %}}

- 原始文章：[Apollo 17: The Crescent Earth](https://apod.nasa.gov/apod/ap210429.html)
- 影像來源：[Apollo 17](https://www-pao.ksc.nasa.gov/history/apollo/apollo-17/apollo-17.htm), [NASA](https://www.nasa.gov/home/index.html); *Restoration* - [Toby Ord](http://www.tobyord.com/earth)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckqf5wuxkcmeg0873s9dzyn3k" >}}

## [漢羅] 阿波羅 17 號：月眉形 ê 地球
Tī 這張予人讚嘆 ê 相片內底，看會著 [咱美麗 ê 地球][Our fair planet] tī 烏墨墨 ê 太空內底，反射太陽光，成做這个月眉形 ê 形影。
Tī 這个咱無熟似 ê 景色內底，地球真細粒，to̍h 親像是 [望遠鏡影像][telescopic image] 內底，一粒遠方 ê 行星。
這規个地平線攏 tī 咱 ê 視野內底。
欲看較倚近地球 ê 角度，to̍h 愛 ùi 低地球軌道來看才有法度。
這干焦 tī 國際太空站 [面頂 ê 船員][crews on board] 才會當享受這个景色。
太空站每 90 分鐘踅地球一輾。
雲、海洋、大陸 ê 景色，to̍h ùi [下底行過][scrolls beneath them t]。
一部份行星 ê 弓形外沿，to̍h tī 遠方。
[毋閣這張數位復原影像][But this digitally restored image] 展示 ê 景色，到今干焦有 24 ê 人看過。
In 是 [阿波羅太空人][Apollo astronauts] tī 1968 到 1972 年之間，去月球旅行閣轉來 ê 時陣看著 ê。
原始相片 AS17-152-23420 是阿波羅 17 號欲轉來 ê 時陣，由機組人員 tī 1972 年 12 月 17 彼工翕 ê。
目前來講，這是 [人類用手][human hands] tùi 這个角度 ê 地球翕 ê 上尾一張相片。

## [POJ] Goe̍h-bâi-hêng ê Tē-kiû

Tī chit-tiuⁿ hō͘ lâng chàn-thàn ê siòng-phìⁿ lāi-té, khòaⁿ-ē-tio̍h lán bí-lē ê Tē-kiû tī o͘-ba̍k-ba̍k ê thài-khong lāi-té, hoán-siā thài-iông-kng, chiâⁿ-chòe chit-ê goe̍h-bâi-hêng ê hêng-iáⁿ.
Tī chit-ê lán bô-se̍k-sāi ê kéng-sek lāi-té, Tē-kiû chin sè-lia̍p, to̍h chhin-chhiūⁿ sī bōng-oán-kiàⁿ iáⁿ-siōng lāi-té, chi̍t-lia̍p oán-hong ê kiâⁿ-chhiⁿ.
Che kui-ê tē-pêng-sòaⁿ lóng tī lán ê sī-iá lāi-té.
Beh khòaⁿ khah óa-kīn Tē-kiû ê kak-tō͘, to̍h ài ùi kē Tē-kiû kúi-tō lâi khòaⁿ chiah ū-hoat-tō͘.
Che kan-na tī Kok-chè-thài-khong-chām bīn-téng ê chûn-goân chiah ē-tàng hiáng-siū chit-ê kéng-sek.
Thài-khong-chām múi káu-cha̍p hun-cheng se̍h Tē-kiû chi̍t-liàn.
Hûn, hái-iûⁿ, tāi-lio̍k ê kéng-sek, to̍h ùi ē-té kiâⁿ-kòe.
Chi̍t-pō͘-hūn kiâⁿ-chhiⁿ ê kiong-hêng gōa-iân, to̍h tī oán-hong.
M̄-koh chit-tiuⁿ só͘-ūi ho̍k-goân iáⁿ-siōng tiān-sī ê kéng-sek, kàu-taⁿ kan-na ū jī-cha̍p-sì ê lâng khòaⁿ-kòe.
In sī A-pho-lô thài-khong-jîn tī i̍t-kiú-lio̍k-pat kàu i̍t-kiú-chhit-jī nî chi-kan, khì Goe̍h-kiû lú-hêng koh tńg--lâi ê sî-chūn khòaⁿ-tio̍h ê.
Goân-sú siòng-phìⁿ AS-it-chhit chi it-gō͘-jī chi jī-sam-sù-jī-khòng sī A-pho-lô cha̍p-chhit hō beh tńg--lâi ê sî-chūn, iû ki-cho͘ jîn-goân tī i̍t-kiú-chhit-jī nî cha̍p-jī goe̍h cha̍p-chhit hit-kang hip--ê.
Bo̍k-chêng lâi-kóng, che sī jîn-lūi iōng chhiú tùi chit-ê kak-tō͘ ê Tē-kiû hip--ê siōng-bóe chi̍t-tiuⁿ siòng-phìⁿ.

## [KIP] Gue̍h-bâi-hîng ê Tē-kiû

Tī tsit-tiunn hōo lâng tsàn-thàn ê siòng-phìnn lāi-té, khuànn-ē-tio̍h lán bí-lē ê Tē-kiû tī oo-ba̍k-ba̍k ê thài-khong lāi-té, huán-siā thài-iông-kng, tsiânn-tsuè tsit-ê gue̍h-bâi-hîng ê hîng-iánn.
Tī tsit-ê lán bô-si̍k-sāi ê kíng-sik lāi-té, Tē-kiû tsin sè-lia̍p, to̍h tshin-tshiūnn sī bōng-uán-kiànn iánn-siōng lāi-té, tsi̍t-lia̍p uán-hong ê kiânn-tshinn.
Tse kui-ê tē-pîng-suànn lóng tī lán ê sī-iá lāi-té.
Beh khuànn khah uá-kīn Tē-kiû ê kak-tōo, to̍h ài uì kē Tē-kiû kuí-tō lâi khuànn tsiah ū-huat-tōo.
Tse kan-na tī Kok-tsè-thài-khong-tsām bīn-tíng ê tsûn-guân tsiah ē-tàng hiáng-siū tsit-ê kíng-sik.
Thài-khong-tsām muí káu-tsa̍p hun-tsing se̍h Tē-kiû tsi̍t-liàn.
Hûn, hái-iûnn, tāi-lio̍k ê kíng-sik, to̍h uì ē-té kiânn-kuè.
Tsi̍t-pōo-hūn kiânn-tshinn ê kiong-hîng guā-iân, to̍h tī uán-hong.
M̄-koh tsit-tiunn sóo-uī ho̍k-guân iánn-siōng tiān-sī ê kíng-sik, kàu-tann kan-na ū jī-tsa̍p-sì ê lâng khuànn-kuè.
In sī A-pho-lô thài-khong-jîn tī i̍t-kiú-lio̍k-pat kàu i̍t-kiú-tshit-jī nî tsi-kan, khì Gue̍h-kiû lú-hîng koh tńg--lâi ê sî-tsūn khuànn-tio̍h  ê.
Guân-sú siòng-phìnn AS-it-tshit tsi it-gōo-jī tsi jī-sam-sù-jī-khòng sī A-pho-lô tsa̍p-tshit hō beh tńg--lâi ê sî-tsūn, iû ki-tsoo jîn-guân tī i̍t-kiú-tshit-jī nî tsa̍p-jī gue̍h tsa̍p-tshit hit-kang hip--ê.
Bo̍k-tsîng lâi-kóng, tse sī jîn-luī iōng tshiú tuì tsit-ê kak-tōo ê Tē-kiû hip--ê siōng-bué tsi̍t-tiunn siòng-phìnn.

## [English] Apollo 17: The Crescent Earth

[Our fair planet][Our fair planet] sports a curved, sunlit crescent against the black backdrop of space in this stunning snapshot. From the unfamiliar perspective, the Earth is small and, like a [telescopic image][telescopic image] of a distant planet, the entire possible horizon is completely within the field of view. Enjoyed by [crews on board][crews on board] the International Space Station, only much closer views of the planet are possible from low Earth orbit. Orbiting the planet once every 90 minutes, a spectacle of clouds, oceans, and continents [scrolls beneath them][scrolls beneath them e] with the partial arc of the planet's edge in the distance. [But this digitally restored image][But this digitally restored image] presents a view so far only achieved by 24 humans, [Apollo astronauts][Apollo astronauts] who traveled to the Moon and back again between 1968 and 1972. The original photograph, AS17-152-23420, was taken by the homeward bound crew of Apollo 17, on December 17, 1972. For now it's the last picture of Earth from this planetary perspective taken by [human hands][human hands].

## 詞彙學習

|漢羅|POJ|KIP|華語|English|
|-|-|-|-|-|
|阿波羅|A-pho-lô|A-pho-lô|阿波羅|Apollo|
|月眉形|goe̍h-bâi-hêng|gue̍h-bâi-hîng|新月形|crescent|
|低地球軌道|kē Tē-kiû kúi-tō|kē Tē-kiû kúi-tō|低地球軌道|low Earth orbit|
|國際太空站|Kok-chè-thài-khong-chām|Kok-tsè-thài-khong-tsām|國際太空站|International Space Station|

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[Our fair planet]:https://www.nasa.gov/topics/earth/index.html
[telescopic image]:https://apod.nasa.gov/apod/ap180728.html
[crews on board]:https://www.nasa.gov/mission_pages/station/main/index.html
[scrolls beneath them t]:https://apod.tw/daily/20210423/
[scrolls beneath them e]:https://apod.nasa.gov/apod/ap210423.html
[But this digitally restored image]:http://www.tobyord.com/earth
[Apollo astronauts]:https://solarsystem.nasa.gov/news/890/who-has-walked-on-the-moon/
[human hands]:https://eol.jsc.nasa.gov/SearchPhotos/photo.pl?mission=AS17&roll=152&frame=23420

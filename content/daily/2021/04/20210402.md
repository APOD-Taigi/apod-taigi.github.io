---
title: NGC 3521： Tī 氣波內底 ê 星系
date: 2021-04-02
publishdate: 2021-04-02T12:00:00+08:00
tags: [NGC 3521, 捲螺仔星系, 獅仔座, 恆星形成區, 藍色星團, 氣波, 恆星流, 衛星星系, 潮汐殘骸]
hero: https://apod.nasa.gov/apod/fap/image/2104/NGC3521-LRGB-1.jpg
summary: 華麗 ê 捲螺仔星系 NGC 3521 是一个 tī 獅仔座方向，離咱干焦 35 百萬年遠 ê 星系。Tùi 地球 ê 夜空來講，NGC 3521 是有較光，會使真簡單 to̍h 用細台望遠鏡揣著。
---

{{% apod %}}

- 原始文章：[NGC 3521: Galaxy in a Bubble](https://apod.nasa.gov/apod/ap210402.html)
- 影片提供 kah [版權][Copyright]：讓受 - [Eric Benson][Eric Benson]，處理 - [Dietmar Hager][Dietmar Hager]
- 台文翻譯：[An-Li Tsai][An-Li Tsai] ([NCU][NCU])

## [漢羅] NGC 3521： Tī 氣波內底 ê 星系

華麗 ê 捲螺仔星系 NGC 3521 是一个 tī [獅仔座][constellation Leo] 方向，離咱干焦 35 百萬年遠 ê 星系。
Tùi 地球 ê 夜空來講，NGC 3521 是有較光，會使真簡單 to̍h 用細台望遠鏡揣著。
毋閣伊煞定定去予業餘天文 ê 攝影落勾去。
大部份 ê 人攏較愛翕獅仔座內底其他 ê 捲螺仔星系，像 [M66 kah M65][M66 and M65-t]。
毋閣，這張宇宙畫像遮爾媠，實在真歹無 kā 注意著。
這个星系有 5 萬光年闊，伊 ê 運動產生 [特徵][characteristic] ê 花樣。
伊 ê 不規則捲螺仔手骨面頂，縖一條 lè-sù，面頂有塗粉、粉紅仔色 ê 恆星形成區、kah 少年 ê 藍色星團。
值得注意 ê 是，這張深空影像嘛看會著 NGC 3521 tī 一个足大 ê 氣波殼內底。
這个殼可能是潮汐殘骸，是去予衛星星系搝散 ê 恆星流。
這个衛星星系，是 tī 足久以前 kah NGC 3521 [進行合併][undergone mergers] ê。

## [POJ] NGC sam-ngó͘-jī-it: Tī khì-pho lāi-té ê seng-hē

Hôa-lē ê kńg-lê-á seng-hē NGC sam-ngó͘-jī-it sī chi̍t-ê tī Sai-á-chō hong-hiòng, lî lân kan-na saⁿ-cha̍p-gō͘ pah-bān nî ê seng-hē.
Tùi Tē-kiû ê iā-khong lâi-kóng, NGC sam-ngó͘-jī-it sī ū khah-kng, ē-sái chin kán-tan to̍h iōng sè-tâi bōng-oán-kiàⁿ chhōe-tio̍h.
M̄-koh, i soah tiāⁿ-tiāⁿ khì hō͘ gia̍p-î thian-bûn ê liap-iáⁿ làu-kau khì.
Tòa-pō-hûn ê lâng lóng khah ài hip Sai-á-chō lāi-té kî-tha ê kńg-lê-á seng-hē, chhiūⁿ M-la̍k-cha̍p-la̍k kah M-la̍k-cha̍p-gō͘.
M̄-koh, chit-tiuⁿ ú-tiū ōe-siōng chiah-nī súi, si̍t-chāi chin-pháiⁿ bô kā chù-ì tio̍h.
Chi̍t-ê seng-hē ū gō͘-bān kng-nî khoah, i ê ūn-tōng sán-seng te̍k-teng ê hoe-iūⁿ.
I ê put-kui-chek kńg-lê-á chhiú-kut bīn-téng, hā chi̍t-tiâu lè-sù, bīn-téng ū thô͘-hún, hún-âng-á-sek ê hêng-chhiⁿ hêng-sêng-khu, kah siàu-liân ê nâ-kng seng-thoân.
Ta̍t-tit chù-ì ê sī, chit-tiuⁿ chhim-khong iáⁿ-siōng mā khòaⁿ-ē-tio̍h NGC sam-ngó͘-jī-it tī chi̍t-ê chiok-tōa ê khí-pho-khak lāi-té.
Chit-ê khak khó-lêng sī tiâu-se̍k chân-hâi, sī khì hō͘ ūi-chhiⁿ seng-hē giú-sòaⁿ ê hêng-chhiⁿ-liû.
Chit-ê ūi-chhiⁿ seng-hē, sī tī chiok-kú í-chêng kah NGC sam-ngó͘-jī-it chìn-hêng ha̍p-pèng ê.

## [KIP] NGC sam-ngóo-jī-it: Tī khì-pho lāi-té ê sing-hē

Huâ-lē ê kńg-lê-á sing-hē NGC sam-ngóo-jī-it sī tsi̍t-ê tī Sai-á-tsō hong-hiòng, lî lân kan-na sann-tsa̍p-gōo pah-bān nî ê sing-hē.
Tuì Tē-kîu ê iā-khong lâi-kóng, NGC sam-ngóo-jī-it sī ū khah-kng, ē-sái tsin kán-tan to̍h iōng sè-tâi bōng-uán-kiànn tshuē-tio̍h.
M̄-koh, i suah tiānn-tiānn khì hōo gia̍p-î thian-bûn ê liap-iánn làu-kau khì.
Tuà-pō-hûn ê lâng lóng khah ài hip Sai-á-tsō lāi-té kî-tha ê kńg-lê-á sing-hē, tshīunn M-la̍k-tsa̍p-la̍k kah M-la̍k-tsa̍p-gōo.
M̄-koh, tsit-tiunn ú-tīu uē-siōng tsiah-nī suí, si̍t-tsāi tsin-pháinn bô kā tsù-ì tio̍h.
Tsi̍t-ê sing-hē ū gōo-bān kng-nî khuah, i ê ūn-tōng sán-sing ti̍k-ting ê hue-īunn.
I ê put-kui-tsik kńg-lê-á tshíu-kut bīn-tíng, hā tsi̍t-tiâu lè-sù, bīn-tíng ū thôo-hún, hún-âng-á-sik ê hîng-tshinn hîng-sîng-khu, kah siàu-liân ê nâ-kng sing-thuân.
Ta̍t-tit tsù-ì ê sī, tsit-tiunn tshim-khong iánn-siōng mā khuànn-ē-tio̍h NGC sam-ngóo-jī-it tī tsi̍t-ê tsiok-tuā ê khí-pho-khak lāi-té.
Tsit-ê khak khó-lîng sī tiâu-si̍k tsân-hâi, sī khì hōo uī-tshinn sing-hē gíu-suànn ê hîng-tshinn-lîu.
Tsit-ê uī-tshinn sing-hē, sī tī tsiok-kú í-tsîng kah NGC sam-ngóo-jī-it tsìn-hîng ha̍p-pìng ê.


## [English] NGC 3521: Galaxy in a Bubble

Gorgeous spiral galaxy NGC 3521 is a mere 35 million light-years away, toward the [constellation Leo][constellation Leo]. Relatively bright in planet Earth's sky, NGC 3521 is easily visible in small telescopes but often overlooked by amateur imagers in favor of other Leo spiral galaxies, like [M66 and M65][M66 and M65-e]. It's hard to overlook in this colorful cosmic portrait, though. Spanning some 50,000 light-years the galaxy sports [characteristic][characteristic] patchy, irregular spiral arms laced with dust, pink star forming regions, and clusters of young, blue stars. Remarkably, this deep image also finds NGC 3521 embedded in gigantic bubble-like shells. The shells are likely tidal debris, streams of stars torn from satellite galaxies that have [undergone mergers][undergone mergers] with NGC 3521 in the distant past.

## 詞彙學習（台語漢字/POJ/KIP/華語漢字/English）

- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【獅仔座】Sai-á-chō/Sai-á-tsō/獅子座/the constellation Leo
- 【業餘】gia̍p-î/gia̍p-î/業餘/amateur
- 【捲螺仔手骨】kńg-lê-á chhiú-kut/kńg-lê-á tshíu-kut/螺旋手臂、旋臂/spiral arm
- 【lè-sù】lè-sù/lè-sù/蕾絲/lace
- 【恆星形成區】hêng-chhiⁿ hêng-sêng-khu/hîng-tshinn hîng-sîng-khu/恆星形成區/star forming region
- 【潮汐殘骸】tiâu-se̍k chân-hâi/tiâu-si̍k tsân-hâi/潮汐殘骸/tidal debris
- 【衛星星系】ūi-chhiⁿ seng-hē/uī-tshinn sing-hē/衛星星系/satellite galaxy


{{% /apod %}}
[An-Li Tsai]: mailto:thianbu.taigi@gmail.com
[NCU]: https://www.astro.ncu.edu.tw

[Copyright]: https://apod.nasa.gov/apod/fap/lib/about_apod.html#srapply
[Eric Benson]: http://www.faintgalaxy.com/
[Dietmar Hager]: https://www.facebook.com/StargazerObservatory/

[constellation Leo]: http://www.universetoday.com/21173/leo/
[M66 and M65-t]: https://apod.tw/daily/20210320/
[M66 and M65-e]: https://apod.nasa.gov/apod/ap210320.html
[characteristic]: https://arxiv.org/abs/1803.03653
[undergone mergers]: http://www.cosmotography.com/images/galaxy_formation_and_evolution.html

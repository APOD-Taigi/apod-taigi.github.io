---
title: 行星形星雲 Mz3：狗蟻星雲
date: 2021-04-25
publishdate: 2021-04-25T12:00:00+0800
tags: [狗蟻星雲, 行星形星雲, Mz3]
hero: https://apod.nasa.gov/apod/fap/image/2104/ant_hubble_1072.jpg
summary: 這隻狗蟻敢毋是一个大球體？行星形星雲 Mz3 是一个去予像咱太陽仝款 ê 恆星 kā 擲--出去 ê 物質，所以一定是圓 ê。
---

{{% apod %}}

- 原始文章：[Planetary Nebula Mz3: The Ant Nebula](https://apod.nasa.gov/apod/ap210425.html)
- 影像提供：[R. Sahai](https://science.jpl.nasa.gov/people/Sahai/) ([JPL](http://www.jpl.nasa.gov/)) et al., [Hubble Heritage](https://hubblesite.org/resource-gallery/learning-resources/hubble-heritage) Team, [ESA](https://www.esa.int/), [NASA](https://www.nasa.gov/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 行星形星雲 Mz3：狗蟻星雲
這隻狗蟻敢毋是一个大球體？
[行星形星雲][Planetary nebula] Mz3 是一个去予像咱 [太陽][Sun1] 仝款 ê 恆星 kā 擲--出去 ê 物質，所以一定是圓--ê。
毋閣，是按怎這个 [噴--出去 ê][streaming away] 氣體生做 [狗蟻形][ant1]，毋是圓 ê？
[這个線索可能會當][Clues might include] tī 這个去予用一秒鐘 1000 公里緊 ê 速度噴--出去 ê 氣體，這个 [光年][light-year] 長 ê 結構，閣有這个星雲中心 [恆星][featured here] ê [磁性][magnetism] 內底揣著。
另外一个可能 ê 答案，是 [Mz3][Mz3] 閣藏一粒較暗 ê 恆星，[踅][orbits close] 較光彼粒 leh 行。
有一个可能性較懸 ê [假設][hypothesis holds] 講，是中心恆星 ê 自旋 kah [磁場][magnetic field] leh 引導氣體。
因為這个中心恆星 [敢若][appears] kah 咱 ê 太陽足仝 ê，[天文學家][astronomers] 希望會當 [閣較了解][increased understanding] 這隻大隻太空 [狗蟻][ant2] ê 歷史。
按呢 to̍h 會當提供有路用 ê 見識，予咱了解咱 ê [太陽][Sun2] kah [地球][Earth] ê 未來。

## [POJ] Kiâⁿ-chhiⁿ-hêng seng-hûn Mz3: Káu-hiā seng-hûn
Chit-chiah káu-hiā kám m̄-sī chi̍t-ê tōa kiû-thé?
Kiâⁿ-chhiⁿ-hêng seng-hûn Mz-saⁿ sī chi̍t-ê khì hō͘ chhiūⁿ lán Thài-iông kāng-khoán ê hêng-chhiⁿ kā tàn--chhut-khì ê bu̍t-chit, só͘-í it-tēng sī îⁿ--ê.
M̄-koh, sī án-ná chit-ê phùn--chhut-khì ê khì-thé seng-chò káu-hiā-hêng, m̄-sī îⁿ--ê?
Chi̍t-ê sòaⁿ-soh khó-lêng ē-tàng tī chit-ê khì hō͘ iōng chi̍t-bió-cheng chi̍t-chheng kong-lí kín ê sok-tō͘ phùn--chhut-khì ê khì-thé, chit-ê kng-nî tn̂g ê kiat-kò͘, koh-ū chit-ê seng-hûn tiong-sim hêng-chhiⁿ ê chû-sèng lāi-té chhōe-tio̍h.
Lēng-gōa chi̍t-ê khó-lêng ê tap-àn, sī Mz-saⁿ koh chhàng chi̍t-lia̍p khah-àm ê hêng-chhiⁿ, se̍h khah-kng hit-lia̍p leh kiâⁿ.
Ū chi̍t-ê khó-lêng-sèng khah-koân ê ká-siat kóng, sī tiong-sim hêng-chhiⁿ chū-soân kah chû-tiûⁿ leh ín-tō khì-thé.
In-ūi chit-ê tiong-sim hêng-chhiⁿ ká-ná kah lán ê thài-iông chiok-kâng ê, thian-bûn ha̍k-ka hi-bāng ē-tàng koh-khah liáu-kái chi̍t-chiah tōa-chiah thài-khong káu-hiā ê le̍k-sú.
Án-ne to̍h ē-tàng thê-kiong ū-lō͘-iōng ê kiàn-sek, hō͘ lán liáu-kái lán ê Thài-iông kah Tē-kiû ê bī-lâi.


## [KIP] Kiânn-tshinn-hîng sing-hûn Mz3: Káu-hiā sing-hûn
Tsit-tsiah káu-hiā kám m̄-sī tsi̍t-ê tuā kîu-thé?
Kiânn-tshinn-hîng sing-hûn Mz-sann sī tsi̍t-ê khì hōo tshīunn lán Thài-iông kāng-khuán ê hîng-tshinn kā tàn--tshut-khì ê bu̍t-tsit, sóo-í it-tīng sī înn--ê.
M̄-koh, sī án-ná tsit-ê phùn--tshut-khì ê khì-thé sing-tsò káu-hiā-hîng, m̄-sī înn--ê?
Tsi̍t-ê suànn-soh khó-lîng ē-tàng tī tsit-ê khì hōo iōng tsi̍t-bió-tsing tsi̍t-tshing kong-lí kín ê sok-tōo phùn--tshut-khì ê khì-thé, tsit-ê kng-nî tn̂g ê kiat-kòo, koh-ū tsit-ê sing-hûn tiong-sim hîng-tshinn ê tsû-sìng lāi-té tshuē-tio̍h.
Līng-guā tsi̍t-ê khó-lîng ê tap-àn, sī Mz-sann koh tshàng tsi̍t-lia̍p khah-àm ê hîng-tshinn, se̍h khah-kng hit-lia̍p leh kiânn.
Ū tsi̍t-ê khó-lîng-sìng khah-kuân ê ká-siat kóng, sī tiong-sim hîng-tshinn tsū-suân kah tsû-tîunn leh ín-tō khì-thé.
In-uī tsit-ê tiong-sim hîng-tshinn ká-ná kah lán ê thài-iông tsiok-kâng ê, thian-bûn ha̍k-ka hi-bāng ē-tàng koh-khah liáu-kái tsi̍t-tsiah tuā-tsiah thài-khong káu-hiā ê li̍k-sú.
Án-ne to̍h ē-tàng thê-kiong ū-lōo-iōng ê kiàn-sik, hōo lán liáu-kái lán ê Thài-iông kah Tē-kîu ê bī-lâi.

## [English] Planetary Nebula Mz3: The Ant Nebula

Why isn't this ant a big sphere? [Planetary nebula][Planetary nebula] Mz3 is being cast off by a star similar to our [Sun][Sun1] that is, surely, round. Why then would the gas that is [streaming away][streaming away] create an [ant][ant1]-shaped nebula that is distinctly not round? [Clues might include][Clues might include] the high 1000-kilometer per second speed of the expelled gas, the [light-year][light-year] long length of the structure, and the [magnetism][magnetism] of the star [featured here][featured here] at the nebula's center. One possible answer is that [Mz3][Mz3] is hiding a second, dimmer star that [orbits close][orbits close] in to the bright star. A competing [hypothesis holds][hypothesis holds][hypothesis holds] that the central star's own spin and [magnetic field][magnetic field] are channeling the gas. Since the central star [appears][appears] to be so similar to our own Sun, [astronomers][astronomers] hope that [increased understanding][increased understanding] of the history of this giant space [ant][ant2] can provide useful insight into the likely future of our own [Sun][Sun2] and [Earth][Earth].

## 詞彙學習（台語漢字/POJ/KIP/華語漢字/English）

- 【行星形星雲】kiâⁿ-chhiⁿ-hêng seng-hûn/kiânn-tshinn-hîng sing-hûn/行星狀星雲/planetary nebular
- 【狗蟻星雲】Káu-hiā seng-hûn/Káu-hiā sing-hûn/螞蟻星雲/the Ant Nebula


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[Planetary nebula]:http://www.noao.edu/jacoby/pn_gallery.html
[Sun1]:https://solarsystem.nasa.gov/solar-system/sun/overview/
[streaming away]:https://www.youtube.com/watch?v=hKoB0MHVBvM
[ant1]:https://en.wikipedia.org/wiki/Ant
[Clues might include]:https://esahubble.org/news/heic0101/
[light-year]:https://starchild.gsfc.nasa.gov/docs/StarChild/questions/question19.html
[magnetism]:https://pwg.gsfc.nasa.gov/Education/Imagnet.html
[featured here]:https://hubblesite.org/contents/news-releases/2001/news-2001-05.html
[Mz3]:http://heritage.stsci.edu/2001/05/caption.html
[orbits close]:https://apod.nasa.gov/apod/fap/ap991219.html
[hypothesis holds]:https://ui.adsabs.harvard.edu/abs/2004AJ....128.1694G/abstract
[magnetic field]:https://apod.nasa.gov/apod/fap/ap971106.html
[appears]:https://en.wikipedia.org/wiki/Mz_3
[astronomers]:https://aas.org/sites/default/files/2019-10/Careers-in-Astronomy.pdf
[increased understanding]:https://64.media.tumblr.com/tumblr_m5hfctHc7i1rrgr1no1_1280.jpg
[ant2]:https://www.youtube.com/watch?v=IGJ2jMZ-gaI
[Sun2]:https://apod.nasa.gov/apod/fap/sun.html
[Earth]:https://apod.nasa.gov/apod/fap/ap100713.html

---
title: Miú-子搖擺是真 ê，毋過原因猶毋知
date: 2021-04-13
publishdate: 2021-04-13T12:00:00+0800
tags: [Miu-子, 搖擺, 基本粒子, 虛擬粒子, 標準模型, Fermilab]
hero: https://apod.nasa.gov/apod/fap/image/2104/Gminus2Ring_FNAL_7360.jpg
summary: 基本粒子會搖擺偌久？這个看起來叫是是無啥重要 ê 問題，煞 tī 2001 年 ùi 美國 Niú-iok ê Brookhaven 國家實驗室予你一个掣一趒 ê 答案。

categories: [podcast]
vocals: [蔡老師]
---

{{% apod %}}

- 原始文章：[Confirmed Muon Wobble Remains Unexplained](https://apod.nasa.gov/apod/ap210413.html)
- 影像提供 kah 版權：[Fermilab National Laboratory](https://www.fnal.gov/); 攝影：Reidar Hahn
- 台文翻譯：[An-Li Tsai][An-Li Tsai] ([NCU][NCU])

{{< podcast "ckok2jaqp0ho40927l9ozjup6" >}}

## [漢羅] Miú-子搖擺是真 ê，毋過原因猶毋知

[基本粒子][elementary particles] 會搖擺偌久？
這个看起來叫是是無啥重要 ê 問題，煞 tī 2001 年 ùi [美國][USA] [New York][New York] ê [Brookhaven 國家實驗室][Brookhaven National Laboratory] 予你一个[掣一趒 ê 答案][surprising answer]。
In 講， tī 物理界真捷用 ê [粒子物理標準模型][Standard Model of Particle Physics]，是無完整 ê。
這个結果暗示，咱 ê [宇宙][universe] 應該是有閣較基本 ê 組成元件猶未去予人發現。
尤其是 [miú-子][muon]，伊是一款 kah 重 [電子][electron] sio-siâng ê 粒子。
伊 tī 1999 年一个號做 [g-減-2][g-2] ê 系列實驗量著相當大 ê 搖擺現象。
Brookhaven ê 實驗結果，予全世界其他團隊想欲確定這个結果是真 ê。
嘛予理論學家壓力，需要 in 來 [研究這个現象][better understand]。
上敏感 ê miú-子 搖擺實驗 tī Illinois ê Fermi 國家實驗室（Fermilab）進行，[to̍h 是你看著 ê 這張相片][pictured here]。
In tī 頂禮拜 ê [報告][Reporting] kā 咱講，Brookhaven ê 結果是真 ê。
而且 in 閣量著一寡奇怪 ê miú-子搖擺運動。
[搖擺率][rate of wobble] tùi 一个號做 [虛擬粒子][virtual particles] 海來講較敏感。
這个奇怪 ê 海四界攏是。
這个 [意外 ê 搖擺率][unexpected wobble rate] 表示講，這个海內底 ê [虛擬粒子][virtual particles]，是一款 kah 標準模型無仝 ê 粒子。
另外，這嘛 [可能表示][may indicate]，理論預測 ê 計算有缺陷。
預測通常會用 [超級電腦][supercomputers]，而且[足複雜 ê][extremely complicated]。
未來 tī [Fermilab g-減-2 實驗][Fermilab's g-2 experiment] ê 計算，會 [縮小精差][increase precision]。
而且可能嘛會當 kā [咱量著 ê 宇宙][universe we measure] kah [咱理解 ê 宇宙][universe we understand] 之間 ê 統計精差縮小。

## [POJ] Miú-chú iô-pái sī chin--ê, m̄-koh goân-in iáu m̄-chai

Ki-pún-lia̍p-chú ē iô-pái gōa-kú?
Chit-ê khòaⁿ--khí-lâi, chit-ê khoaⁿ--khí-lâi kiò-sī sī bô-siáⁿ tiōng-iàu ê būn-tê, soah tī jī-khòng-khòng-it nî ùi Bí-kok New York ê Brookhaven kok-ka si̍t-giām-sek hō͘ lí chit-ê chhoah-chi̍t-tiô ê tap-àn.
In kóng, tī bu̍t-lí-kài chin chia̍p iōng ê lia̍p-chú-bu̍t-lí piau-chún-bô͘-hêng, sī bô-oân-chéng--ê.
Chit-ê kiat-kó àm-sī, lán-ê ú-tiū èng-kai sī ū  koh-khah ki-pún ê cho͘-sêng-goân-kiāⁿ iáu-bōe khì hō͘ lâng hoat-hiān.
Iû-kî sī miú-chú, i sī chi̍t-khoán kah tiōng-tiān-chú sio-siâng ê lia̍p-chú.
I tī it-kiú-kiú-kiú nî chi̍t-ê hō-chòe g-kiám-jī ê hē-lia̍t-si̍t-giām niû tio̍h siong-tong-tōa ê iô-pái hiān-siōng.
Brookhaven ê si̍t-giām-kiat-kó, hō͘ choân-sè-kài kî-tha thoân-tūi siūⁿ-beh khak-tēng chit-ê kiat-kó sī chin--ê.
Mā hō͘ lí-lūn-ha̍k-ka ap-le̍k, su-iàu in lâi gián-kiù chit-ê hiān-siōng.
Siōng bín-kám ê miú-chú iô-pái si̍t-giām tī Illinois ê Fermi kok-ka-si̍t-giām-sek (Fermilab) chìn-hêng, to̍h sī lí khòaⁿ--tio̍h-ê chit-tiuⁿ siòng-phìⁿ.
In tī téng-lé-pài ê pò-kò kā lán kóng, Brookhaven ê kiat-kó sī chin--ê.
Jî-chhiáⁿ in koh niû--tio̍h chi̍kóa kî-koài--ê miú-chú iô-pái-ūn-tōng.
Iô-pái-lu̍t tùi chit-ê hō-chòe hi-gí-lia̍p-chú-hái lâi kóng khah bín-kám.
Chit-ê kî-koài--ê hái sì-kè lóng sī.
Chit-ê ì-gōa ê iô-pái-lu̍t piáu-sī kóng, chit-ê hái lāi-té ê lia̍p-chú, sī chit-khoán kah piau-chún-bô͘-hêng bô-kâng ê lia̍p-chú.
Lēng-gōa, chit-má khó-lêng piáu-sī, lí-lūn ī-chhek ê kè-sǹg ū khoat-hām.
Ī-chhek thong-siông ē iōng chhiau-kip-tiān-náu, jî-chhiáⁿ chiok ho̍k-cha̍p--ê.
Bī-lâi tī Fermilab g-kiám-jī si̍t-giām ê kè-sǹg, ē sok-sió cheng-chha.
Jî-chhiáⁿ khó-lêng mā ē-tàng kā lán niû--tio̍h ê ú-tiū kah lán lí-kái ê ú-tiū chi-kan ê thóng-kè cheng-chha sok-sió.

## [KIP] Miú-tsú iô-pái sī tsin--ê, m̄-koh guân-in iáu m̄-tsai

Ki-pún-lia̍p-tsú ē iô-pái guā-kú?
Tsit-ê khuànn--khí-lâi, tsit-ê khuann--khí-lâi kiò-sī sī bô-siánn tiōng-iàu ê būn-tê, suah tī jī-khòng-khòng-it nî uì Bí-kok New York ê Brookhaven kok-ka si̍t-giām-sik hōo lí tsit-ê tshuah-tsi̍t-tiô ê tap-àn.
In kóng, tī bu̍t-lí-kài tsin tsia̍p iōng ê lia̍p-tsú-bu̍t-lí piau-tsún-bôo-hîng, sī bô-uân-tsíng--ê.
Tsit-ê kiat-kó àm-sī, lán-ê ú-tiū ìng-kai sī ū  koh-khah ki-pún ê tsoo-sîng-guân-kiānn iáu-buē khì hōo lâng huat-hiān.
Îu-kî sī miú-tsú, i sī tsi̍t-khuán kah tiōng-tiān-tsú sio-siâng ê lia̍p-tsú.
I tī it-kiú-kíu-kíu nî tsi̍t-ê hō-tsuè g-kiám-jī ê hē-lia̍t-si̍t-giām niû tio̍h siong-tong-tuā ê iô-pái hiān-siōng.
Brookhaven ê si̍t-giām-kiat-kó, hōo tsuân-sè-kài kî-tha thuân-tuī siūnn-beh khak-tīng tsit-ê kiat-kó sī tsin--ê.
Mā hōo lí-lūn-ha̍k-ka ap-li̍k, su-iàu in lâi gián-kiù tsit-ê hiān-siōng.
Siōng bín-kám ê miú-tsú iô-pái si̍t-giām tī Illinois ê Fermi kok-ka-si̍t-giām-sik (Fermilab) tsìn-hîng, to̍h sī lí khuànn--tio̍h-ê tsit-tiunn siòng-phìnn.
In tī tíng-lé-pài ê pò-kò kā lán kóng, Brookhaven ê kiat-kó sī tsin--ê.
Jî-tshiánn in koh niû--tio̍h tsik8ua2 kî-kuài--ê miú-tsú iô-pái-ūn-tōng.
Iô-pái-lu̍t tuì tsit-ê hō-tsuè hi-gí-lia̍p-tsú-hái lâi kóng khah bín-kám.
Tsit-ê kî-kuài--ê hái sì-kè lóng sī.
Tsit-ê ì-guā ê iô-pái-lu̍t piáu-sī kóng, tsit-ê hái lāi-té ê lia̍p-tsú, sī tsit-khuán kah piau-tsún-bôo-hîng bô-kâng ê lia̍p-tsú.
Līng-guā, tsit-má khó-lîng piáu-sī, lí-lūn ī-tshik ê kè-sǹg ū khuat-hām.
Ī-tshik thong-siông ē iōng tshiau-kip-tiān-náu, jî-tshiánn tsiok ho̍k-tsa̍p--ê.
Bī-lâi tī Fermilab g-kiám-jī si̍t-giām ê kè-sǹg, ē sok-sió tsing-tsha.
Jî-tshiánn khó-lîng mā ē-tàng kā lán niû--tio̍h ê ú-tiū kah lán lí-kái ê ú-tīu tsi-kan ê thóng-kè tsing-tsha sok-sió.

## [English] Confirmed Muon Wobble Remains Unexplained

How fast do [elementary particles][elementary particles] wobble? A [surprising answer][surprising answer] to this seemingly inconsequential question came out of [Brookhaven National Laboratory][Brookhaven National Laboratory] in [New York][New York], [USA][USA] in 2001, and indicated that the [Standard Model of Particle Physics][Standard Model of Particle Physics], adopted widely in physics, is incomplete. The result impllied that there are fundamental components of the [universe][universe] yet to be discovered. Specifically, the [muon][muon], a particle with similarities to a heavy [electron][electron], has had its relatively large wobble under scrutiny since 1999 in a series of experiments known as [g-2][g-2] (gee-minus-two). The Brookhaven result galvanized other experimental groups around the world to confirm it, and pressured theorists to [better understand][better understand] it. [Reporting][Reporting] in last week, the most sensitive muon wobble experiment yet, conducted at Fermi National Laboratory (Fermilab) in Illinois and [pictured here][pictured here], agreed with the Brookhaven result and again measured a slightly anomalous muon wobble. The [rate of wobble][rate of wobble] is sensitive to a strange sea of [virtual particles][virtual particles] that pop into and out of existence everywhere. The [unexpected wobble rate][unexpected wobble rate] may indicate that this sea includes [virtual particles][virtual particles] of a type beyond the Standard Model. Alternatively, it [may indicate][may indicate] that flaws exist in theoretical prediction calculations -- predictions that typically involve [supercomputers][supercomputers] and are [extremely complicated][extremely complicated]. Future runs at [Fermilab's g-2 experiment][Fermilab's g-2 experiment] will further [increase precision][increase precision] and, possibly, the statistical difference between the [universe we measure][universe we measure] and the [universe we understand][universe we understand].


## 詞彙學習（台語漢字/POJ/KIP/華語漢字/English）

- 【Miú-子】miú-chú/miú-tsú/緲子、渺子/muon
- 【基本粒子】ki-pún-lia̍p-chú/ki-pún-lia̍p-tsú/基本粒子/elementary particle
- 【重電子】tiōng-tiān-chú/tiōng-tiān-tsú/重電子/heavy electron
- 【虛擬粒子】hi-gí-lia̍p-chú/hi-gí-tiān-tsú/虛擬粒子/virtual particle

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[elementary particles]: https://en.wikipedia.org/wiki/Elementary_particle
[surprising answer]: https://www.bnl.gov/newsroom/news.php?a=112259
[Brookhaven National Laboratory]: https://www.bnl.gov/about/
[New York]: https://en.wikipedia.org/wiki/New_York_(state)
[USA]: https://www.cia.gov/the-world-factbook/countries/united-states/
[Standard Model of Particle Physics]: https://www.energy.gov/science/doe-explainsthe-standard-model-particle-physics
[universe]: https://apod.nasa.gov/apod/ap000101.html
[muon]: http://hyperphysics.phy-astr.gsu.edu/hbase/particles/lepton.html#c3
[electron]: http://www.aip.org/history/electron/
[g-2]: https://en.wikipedia.org/wiki/Muon_g-2
[better understand]: http://www.bnl.gov/bnlweb/pubaf/pr/2001/g-2_backgrounder.htm
[Reporting]: https://journals.aps.org/prl/abstract/10.1103/PhysRevLett.126.141801
[pictured here]: https://vms.fnal.gov/asset/detail?recid=1950114
[rate of wobble]: http://www.bnl.gov/bnlweb/pubaf/pr/2002/bnlpr073002.htm
[virtual particles]: http://math.ucr.edu/home/baez/physics/Quantum/virtual_particles.html
[unexpected wobble rate]: https://news.fnal.gov/2021/04/first-results-from-fermilabs-muon-g-2-experiment-strengthen-evidence-of-new-physics/
[virtual particles]: https://math.ucr.edu/home/baez/physics/Quantum/virtual_particles.html
[may indicate]: https://www.scientificamerican.com/article/is-the-standard-model-of-physics-now-broken/
[supercomputers]: https://www.nas.nasa.gov/
[extremely complicated]: https://www.forbes.com/sites/startswithabang/2021/04/08/why-you-should-doubt-new-physics-from-the-latest-muon-g-2-results/
[Fermilab's g-2 experiment]: https://muon-g-2.fnal.gov/
[increase precision]: https://www.nytimes.com/2021/04/07/science/particle-physics-muon-fermilab-brookhaven.html
[universe we measure]: https://media.gettyimages.com/photos/the-lab-technician-picture-id523520540?s=612x612
[universe we understand]: https://i.pinimg.com/originals/2f/77/38/2f7738d8768201390955105e756733ce.jpg

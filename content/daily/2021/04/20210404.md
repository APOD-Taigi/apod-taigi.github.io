---
title: 鑽入、迵過、超越土星環
date: 2021-04-04
publishdate: 2021-04-04T12:00:00+08:00
tags: [土星環, Titan 衛星, 北極極冠, Dione 衛星, Encke 溝, A 環, Pandora 衛星, Pan 衛星, Cassini 太空船]
hero: https://apod.nasa.gov/apod/fap/image/2104/fourmoons_cassini_960.jpg
summary: 有四粒衛星 tī 這張影像內底，你敢有法度 kā in 攏總揣著？代先咱來看 tī 背景上遠彼粒 Titan，伊是土星上大粒 ê 衛星，嘛是太陽系內底上大粒 ê 衛星之一。
---

{{% apod %}}

- 原始文章：[In, Through, and Beyond Saturn's Rings](https://apod.nasa.gov/apod/ap210404.html)
- 影像提供：[Cassini Imaging Team][Cassini Imaging Team], [ISS][ISS], [JPL][JPL], [ESA][ESA], [NASA][NASA]
- 台文翻譯：[An-Li Tsai][An-Li Tsai] ([NCU][NCU])

## [漢羅] 鑽入、迵過、超越土星環
有四粒衛星 tī [這張影像][featured image] 內底，你敢有法度 kā in 攏總揣著？
代先咱來看 tī 背景上遠彼粒 [Titan][Titan]，伊是 [土星][Saturn] 上大粒 ê 衛星，嘛是 [太陽系][Solar System] 內底上大粒 ê 衛星之一。
Tī 這粒永遠厚雲 ê 世界，頂面 ê 烏-sûn，是 [北極極冠][north polar hood]。
紲落來咱來看 tī 前景上明顯 ê [Dione][Dione] 衛星，伊足光 ê。
伊面頂攏是石坑 kah 長長 ê [冰崖][ice cliffs]。
Tī 倒爿突出來尖尖 ê，是土星幾若个 [展延 ê 環][expansive rings]，包括彼个有深色 [Encke 溝][Encke Gap1] ê A 環。
Tī 正爿較遠 ê 彼粒是 [Pandora][Pandora] 衛星，伊干焦 80 公里闊爾爾。
伊會當 kā 土星 ê F 環 [箍牢 ê][helps shepherd]。
第四粒衛星 tī 佗位？
你若是 tī 土星環內底 ê [Encke 溝][Encke Gap2] 看較詳細 leh，你 to̍h 會揣著一个點，伊其實是 [Pan][Pan1] 衛星。
雖然講這粒土星上細粒 ê 衛星干焦 35 公里闊爾爾，毋閣 [Pan][Pan2] 衛星有大到會當 kā [Encke 溝][Encke gap] 內底 ê 粒子掃甲清氣溜溜。
經過十外冬 ê 探索 kah 發現，[Cassini 太空船][Cassini spacecraft] tī 2017 年 kā 伊 ê [燃料用欲煞][low on fuel]矣。
伊 to̍h [行落去土星 ê 大氣層][enter Saturn's atmosphere]，上尾 to̍h tī 內底 [熔去][melted]。

## [POJ] Chǹg--ji̍p, thàng--kòe, chhiau-oa̍t Thó͘-chhiⁿ-khoân

Ū sì-lia̍p ūi-chhiⁿ tī chit-tiuⁿ iáⁿ-siōng lāi-té, lí kám ū-hoat-tō͘ kā in lóng chhōe-tio̍h?
Tāi-seng lán lâi khòaⁿ tī pōe-kéng siōng hn̄g hit-lia̍p Titan, i sī Thó͘-chhiⁿ siōng tōa-lia̍p ê ūi-chhiⁿ, mā sī Thài-iông-hē lāi-té siōng tōa-lia̍p ê ūi-chhiⁿ chi-it.
Tī chit-lia̍p éng-oán kāu-hûn ê sè-kài, téng-bīn ê o͘-sûn, sī pak-ke̍k ke̍k-koan.
Sòa-lo̍h-lâi lán lâi khòaⁿ tī chiân-kéng siōng bêng-hián ê Dione ūi-chhiⁿ, i chiok-kng ê.
I bīn-téng lóng sī chio̍h-kheⁿ kah tn̂g-tn̂g-ê peng-gâi.
Tī tò-pêng thu̍t--chhut-lâi chiam-chiam--ê, sī Thó͘-chhiⁿ kúi-ā-ê tián-iân ê khoân, pau-koah hit-ê ū chhim-sek Encke-kau ê A-khoân.
Tī chiàⁿ-pêng khah-hn̄g ê hit-lia̍p sī Pandora ūi-chhiⁿ, i kan-na peh-cha̍p kong-lí khoah niā-niā.
I ē-tàng kā Thó͘-chhiⁿ ê F-khoân kho͘-tiâu--ê.
Tē-sì-lia̍p ūi-chhiⁿ tī tó-ūi?
Lí nā-sī tī Thó͘-chhiⁿ-khoân lāi-té ê Encke-kau khòaⁿ khah siông-sè--leh, lí to̍h ē chhōe-tio̍h chi̍t-ê tiám, i kî-si̍t sī Pan ūi-chhiⁿ.
Sui-jiân-kóng chit-lia̍p Thó͘-chhiⁿ siōng sè-lia̍p ê ūi-chhiⁿ kan-na saⁿ-cha̍p-gō͘ kong-lí khoah niā-niā, m̄-koh Pan ūi-chhiⁿ ū tōa kàu ē-tàng kā Encke-kau lāi-té ê lia̍p-chú sàu-kah chheng-khì-liu-liu.
Keng-kòe cha̍p-gōa tang ê thàm-soh kah hoat-hiān, Cassini thài-khong-chûn tī jī-khòng-it-chhit nî kā i ê jiân-liāu ēng beh soah ah.
I to̍h kiâⁿ--lo̍h-khì Thó͘-chhiⁿ tōa-khì-chân, siōng-bóe to̍h tī lāi-té iûⁿ--khì.


## [KIP] Tsǹg--ji̍p, thàng--kuè, tshiau-ua̍t Thóo-tshinn-khuân

Ū sì-lia̍p uī-tshinn tī tsit-tiunn iánn-siōng lāi-té, lí kám ū-huat-tōo kā in lóng tshuē-tio̍h?
Tāi-sing lán lâi khuànn tī puē-kíng siōng hn̄g hit-lia̍p Titan, i sī Thóo-tshinn siōng tuā-lia̍p ê uī-tshinn, mā sī Thài-iông-hē lāi-té siōng tuā-lia̍p ê uī-tshinn tsi-it.
Tī tsit-lia̍p íng-uán kāu-hûn ê sè-kài, tíng-bīn ê oo-sûn, sī pak-ki̍k ki̍k-kuan.
Suà-lo̍h-lâi lán lâi khuànn tī tsiân-kíng siōng bîng-hián ê Dione uī-tshinn, i tsiok-kng ê.
I bīn-tíng lóng sī tsio̍h-khenn kah tn̂g-tn̂g-ê ping-gâi.
Tī tò-pîng thu̍t--tshut-lâi tsiam-tsiam--ê, sī Thóo-tshinn kuí-ā-ê tián-iân ê khuân, pau-kuah hit-ê ū tshim-sik Encke-kau ê A-khuân.
Tī tsiànn-pîng khah-hn̄g ê hit-lia̍p sī Pandora uī-tshinn, i kan-na peh-tsa̍p kong-lí khuah niā-niā.
I ē-tàng kā Thóo-tshinn ê F-khuân khoo-tiâu--ê.
Tē-sì-lia̍p uī-tshinn tī tó-uī?
Lí nā-sī tī Thóo-tshinn-khuân lāi-té ê Encke-kau khuànn khah siông-sè--leh, lí to̍h ē tshuē-tio̍h tsi̍t-ê tiám, i kî-si̍t sī Pan uī-tshinn.
Sui-jiân-kóng tsit-lia̍p Thóo-tshinn siōng sè-lia̍p ê uī-tshinn kan-na sann-tsa̍p-gōo kong-lí khuah niā-niā, m̄-koh Pan uī-tshinn ū tuā kàu ē-tàng kā Encke-kau lāi-té ê lia̍p-tsú sàu-kah tshing-khì-liu-liu.
King-kuè tsa̍p-guā tang ê thàm-soh kah huat-hiān, Cassini thài-khong-tsûn tī jī-khòng-it-tshit nî kā i ê jiân-liāu īng beh suah ah.
I to̍h kiânn--lo̍h-khì Thóo-tshinn tuā-khì-tsân, siōng-bué to̍h tī lāi-té îunn--khì.


## [English] In, Through, and Beyond Saturn's Rings

Four moons are visible on the [featured image][featured image] -- can you find them all? First -- and farthest in the background -- is [Titan][Titan], the largest moon of [Saturn][Saturn] and one of the larger moons in the [Solar System][Solar System]. The dark feature across the top of this perpetually cloudy world is the [north polar hood][north polar hood]. The next most obvious moon is bright [Dione][Dione], visible in the foreground, complete with craters and long [ice cliffs][ice cliffs]. Jutting in from the left are several of Saturn's [expansive rings][expansive rings], including Saturn's A ring featuring the dark [Encke Gap][Encke Gap1]. On the far right, just outside the rings, is [Pandora][Pandora], a moon only 80-kilometers across that [helps shepherd][helps shepherd] Saturn's F ring. The fourth moon? If you look closely inside Saturn's rings, in the [Encke Gap][Encke Gap2], you will find a speck that is actually [Pan][Pan1]. Although one of Saturn's smallest moons at 35-kilometers across, [Pan][Pan2] is massive enough to help keep the [Encke gap][Encke gap] relatively free of ring particles. After more than a decade of exploration and discovery, the [Cassini spacecraft][Cassini spacecraft] ran [low on fuel][low on fuel] in 2017 and was directed to [enter Saturn's atmosphere][enter Saturn's atmosphere], where it surely [melted][melted].


## 詞彙學習（台語漢字/POJ/KIP/華語漢字/English）

- 【土星環】Thó͘-chhiⁿ-khoân/Thóo-tshinn-khuân/土星環/Saturn's Rings
- 【北極極冠】pak-ke̍k ke̍k-koan/pak-ki̍k ki̍k-kuan/北極極冠/north polar hood
- 【冰崖】peng-gâi/ping-gâi/冰崖/ice cliff


{{% /apod %}}
[An-Li Tsai]: mailto:thianbu.taigi@gmail.com
[NCU]: https://www.astro.ncu.edu.tw

[Cassini Imaging Team]: http://ciclops.org/
[ISS]: http://ciclops.org/iss/iss.php
[JPL]: https://www.jpl.nasa.gov/
[ESA]: https://www.esa.int/
[NASA]: https://www.nasa.gov/

[featured image]: https://photojournal.jpl.nasa.gov/catalog/PIA14579
[Titan]: https://apod.nasa.gov/apod/ap110401.html
[Saturn]: https://apod.nasa.gov/apod/ap200419.html
[Solar System]: https://eyes.nasa.gov/apps/orrery/
[north polar hood]: https://solarsystem.nasa.gov/resources/14689/titans-north-polar-hood/
[Dione]: https://en.wikipedia.org/wiki/Dione_%28moon%29
[ice cliffs]: https://apod.nasa.gov/apod/ap060905.html
[expansive rings]: https://apod.nasa.gov/apod/ap050525.html
[Encke Gap1]: http://en.wikipedia.org/wiki/Encke_Division#Encke_Gap
[Pandora]: http://en.wikipedia.org/wiki/Pandora_%28moon%29
[helps shepherd]: http://www.youtube.com/watch?v=fdUlpeUFfxI
[Encke Gap2]: https://apod.nasa.gov/apod/ap200527.html
[Pan1]: http://en.wikipedia.org/wiki/Pan_%28moon%29
[Pan2]: https://solarsystem.nasa.gov/moons/saturn-moons/pan/in-depth/
[Encke gap]: https://www.planetary.org/space-images/pan-in-the-enke-gap-1
[Cassini spacecraft]: https://solarsystem.nasa.gov/missions/cassini/mission/spacecraft/cassini-orbiter/
[low on fuel]: https://www.lifewithdogs.tv/wp-content/uploads/2016/10/dog-tired.jpg
[enter Saturn's atmosphere]: https://apod.nasa.gov/apod/ap170125.html
[melted]: https://youtu.be/4u6A40QTWVI

---
title: 獨創號 ê 第 39 工火星日
date: 2021-04-03
publishdate: 2021-04-03T02:00:00+08:00
tags: [獨創號, 火星, 北極極冠, Dione 衛星, Encke 溝, A 環, Pandora 衛星, Pan 衛星, Cassini 太空船]
hero: https://apod.nasa.gov/apod/fap/image/2104/PIA24449.jpg
summary: 這張影像是第 39 工火星日（三月 30），火星 ê 獨創號直升機暫時停 tī 毅力號探測車 ê 腹肚下跤 ê 時陣翕 ê。獨創號 ê 四支降落跤攏放落來矣。
---

{{% apod %}}

- 原始文章：[Ingenuity on Sol 39](https://apod.nasa.gov/apod/ap210403.html)
- 影像提供：[NASA / JPL-Caltech][NASA / JPL-Caltech] / [MSSS][MSSS]
- 台文翻譯：[An-Li Tsai][An-Li Tsai] ([NCU][NCU])

## [漢羅] 獨創號 ê 第 39 工火星日

這張影像是第 39 工火星日（三月 30），[火星 ê 獨創號直升機][The Mars Ingenuity Helicopter] 暫時停 tī 毅力號探測車 ê 腹肚下跤 ê 時陣翕 ê。
獨創號 ê 四支降落跤攏放落來矣。
這張 [ùi 塗跤翕 ê][The near ground level] 拼接影像，是用探測車 ê SHERLOC 機器人手骨 ê WATSON kha-mé-lah 翕 ê。
Tī 影像中央附近，這台實驗性 ê 直升機 to̍h 暫時停 tī 火星塗跤面頂幾若公分懸 ê 所在。
咱會當看著毅力號 ê 跤跡，ùi 探測車 ê 輪仔延長到 Jezero 石坑 ê 坑仔墘，差不多 2 公里遠 ê 所在。
[獨創號 tī 地球有][Ingenuity has a] 1.8 公斤重，抑是 4 磅重。
按呢差不多是 [tī 火星][on Mars] ê 0.68 公斤 [重][weight]，抑是 1.5 磅重。
伊 ê 車葉仔有 1.2 公尺長。
火星大氣層 ê 密度是地球 ê 1 葩爾爾。
這台飛行器準備欲 tī 火星日 [第 48 工（四月 8 號）以後][no earlier than sol 48 (April 8)]，進行 tī [地球以外 ê 行星][on another planet]，第一擺 ê 動力飛行。

## [POJ] To̍k-chhòng-hō ê tē saⁿ-cha̍p-káu kang Hóe-chhiⁿ-ji̍t

Chit-tiuⁿ iáⁿ-siōng sī tī tē saⁿ-cha̍p-káu kang Hóe-chhiⁿ-ji̍t (saⁿ goe̍h saⁿ-cha̍p), Hóe-chhiⁿ ê To̍k-chhòng-hō ti̍t-seng-ki chiām-sî thêng tī Gē-le̍k-hō thàm-chhek-chhia ê pak-tó͘ ē-kha ê sî-chūn hip--ê.
To̍k-chhòng-hō ê sì-ki kàng-lo̍h-kha lóng pàng--lo̍h-lâi ah.
Chit-tiuⁿ ùi thô͘-kha hip--ê pheng-chiap iáⁿ-siōng, sī thàm-chhek-chhia ê SHERLOC ke-khì-lâng chhiú-kut ê WATSON kha-mé-lah hip--ê.
Tī iáⁿ-siōng tiong-ng hū-kīn, chit-tâi si̍t-giām-sèng ê ti̍t-seng-ki to̍h chiām-sî thêng tī Hóe-chhiⁿ thô͘-kha bīn-téng kúi-ā kong-hun koân ê só͘-chāi.
Lán ē-tàng khòaⁿ-tio̍h Gē-le̍k-hō ê kha-jiah, ùi thàm-chhek-chhia ê lián-á iân-tn̂g kàu Jezero chio̍h-kheⁿ ê kheⁿ-á-kîⁿ, chha-put-to nn̄g kong-lí hn̄g ê só͘-chāi.
To̍k-chhòng-hō tī Tē-kiû ū it-tiám-poeh kong-kin tāng, iah-sī sì pōng tāng.
Án-ne chha-put-to sī tī Hóe-chhiⁿ ê lêng-tiám-lio̍k-pat kong-kin tāng, iah-sī it-tiám-gō͘ pōng tāng.
I ê chhia-hio̍h-á ū it-tiám-jī kong-chhioh tn̂g.
Hóe-chhiⁿ tōa-khì-chân ê bi̍t-tō͘ sī Tē-kiû ê chi̍t-pha niā-niā.
Chit-tâi hui-hêng-khì chún-pī beh tī Hóe-chhiⁿ-ji̍t tē sì-cha̍p-poeh kang (sì goe̍h poeh hō) í-āu, chìn-hêng tī Tē-kiû í-gōa, tē-it-pái ê tōng-le̍k hui-hêng.

## [KIP] To̍k-tshòng-hō ê tē sann-tsa̍p-káu kang Hué-tshinn-ji̍t

Tsit-tiunn iánn-siōng sī tī tē sann-tsa̍p-káu kang Hué-tshinn-ji̍t (sann gue̍h sann-tsa̍p), Hué-tshinn ê To̍k-tshòng-hō ti̍t-sing-ki tsiām-sî thîng tī Gē-li̍k-hō thàm-tshik-tshia ê pak-tóo ē-kha ê sî-tsūn hip--ê.
To̍k-tshòng-hō ê sì-ki kàng-lo̍h-kha lóng pàng--lo̍h-lâi ah.
Tsit-tiunn uì thôo-kha hip--ê phing-tsiap iánn-siōng, sī thàm-tshik-tshia ê SHERLOC ke-khì-lâng tshíu-kut ê WATSON kha-mé-lah hip--ê.
Tī iánn-siōng tiong-ng hū-kīn, tsit-tâi si̍t-giām-sìng ê ti̍t-sing-ki to̍h tsiām-sî thîng tī Hué-tshinn thôo-kha bīn-tíng kuí-ā kong-hun kuân ê sóo-tsāi.
Lán ē-tàng khuànn-tio̍h Gē-li̍k-hō ê kha-jiah, uì thàm-tshik-tshia ê lián-á iân-tn̂g kàu Jezero tsio̍h-khenn ê khenn-á-kînn, tsha-put-to nn̄g kong-lí hn̄g ê sóo-tsāi.
To̍k-tshòng-hō tī Tē-kîu ū it-tiám-pueh kong-kin tāng, iah-sī sì pōng tāng.
Án-ne tsha-put-to sī tī Hué-tshinn ê lîng-tiám-lio̍k-pat kong-kin tāng, iah-sī it-tiám-gōo pōng tāng.
I ê tshia-hio̍h-á ū it-tiám-jī kong-tshioh tn̂g.
Hué-tshinn tuā-khì-tsân ê bi̍t-tōo sī Tē-kîu ê tsi̍t-pha niā-niā.
Tsit-tâi hui-hîng-khì tsún-pī beh tī Hué-tshinn-ji̍t tē sì-tsa̍p-pueh kang (sì gue̍h pueh hō) í-āu, tsìn-hîng tī Tē-kîu í-guā, tē-it-pái ê tōng-li̍k hui-hîng.




## [English] Ingenuity on Sol 39

[The Mars Ingenuity Helicopter][The Mars Ingenuity Helicopter], all four landing legs down, was captured here on sol 39 (March 30) slung beneath the belly of the Perseverance rover. [The near ground level][The near ground level] view is a mosaic of images from the WATSON camera on the rover's SHERLOC robotic arm. Near the center of the frame the experimental helicopter is suspended just a few centimeters above the martian surface. Tracks from Perseverance extend beyond the rover's wheels with the rim of Jezero crater visible about 2 kilometers in the distance. [Ingenuity has a][Ingenuity has a] weight of 1.8 kilograms or 4 pounds on Earth. That corresponds to a [weight][weight] of 0.68 kilograms or 1.5 pounds [on Mars][on Mars]. With rotor blades spanning 1.2 meters it will attempt to make the first powered flight of an aircraft [on another planet][on another planet] in the thin martian atmosphere, 1 percent as dense as Earth's, [no earlier than sol 48 (April 8)][no earlier than sol 48 (April 8)].

## 詞彙學習（台語漢字/POJ/KIP/華語漢字/English）

- 【獨創號】To̍k-chhòng-hō/To̍k-tshòng-hō/獨創號/Ingenuity
- 【火星日】Hóe-chhiⁿ-ji̍t/Hué-tshinn-ji̍t/火星日/Sol
- 【直升機】ti̍t-seng-ki/ti̍t-sing-ki/直升機/helicopter
- 【毅力號】Gē-le̍k-hō/Gē-li̍k-hō/毅力號/Perseverance
- 【探測車】thàm-chhek-chhia/thàm-tshek-tshia/探測車/rover




{{% /apod %}}
[An-Li Tsai]: mailto:thianbu.taigi@gmail.com
[NCU]: https://www.astro.ncu.edu.tw

[NASA / JPL-Caltech]: https://www.jpl.nasa.gov/missions/mars-science-laboratory-curiosity-rover-msl
[MSSS]: http://www.msss.com/

[The Mars Ingenuity Helicopter]: https://mars.nasa.gov/technology/helicopter/#helicopter
[The near ground level]: https://photojournal.jpl.nasa.gov/catalog/PIA24449
[Ingenuity has a]: https://mars.nasa.gov/technology/helicopter/#Tech-Specs
[weight]: https://www.mathsisfun.com/measure/weight-mass.html
[on Mars]: https://sciencenotes.org/how-to-calculate-weight-on-other-planets/
[on another planet]: https://mars.nasa.gov/technology/helicopter/status/288/its-cold-on-mars/
[no earlier than sol 48 (April 8)]: https://www.nasa.gov/press-release/nasa-ingenuity-mars-helicopter-prepares-for-first-flight

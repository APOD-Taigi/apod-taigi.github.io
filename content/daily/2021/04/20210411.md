---
title: 烏洞合併 ê 時陣
date: 2021-04-11
publishdate: 2021-04-11T12:00:00+0800
tags: [烏洞, 合併, 重力透鏡, 重力透鏡效應, 事件地平線, 愛因斯坦環, 重力輻射, 電腦動畫, 合併星系, 多星系統]
hero: https://www.youtube.com/watch?v=Qg6PwRI2uS8
summary: 烏洞相碰 ê 時陣會發生啥物代誌？這个極端 ê 狀況，其實 tī 真濟合併星系 kah 多星系統 ê 中心發生。這支影片是烏洞合併到上尾階段 ê 電腦動畫。

categories: [podcast]
vocals: [阿錕]
---

{{% apod %}}

- 原始文章：[When Black Holes Collide](https://apod.nasa.gov/apod/ap210411.html)
- 影片來源 kah 版權：[Simulating Extreme Spacetimes](https://www.black-holes.org/about-us/people) Collaboration
- 台文翻譯：[An-Li Tsai][An-Li Tsai] ([NCU][NCU])
- 這禮拜是：NASA ê [烏洞禮拜](https://imagine.gsfc.nasa.gov/bhw/)

{{< podcast "cko5y17cbibhl0964ihiicg60" >}}

## [漢羅] 烏洞合併 ê 時陣

烏洞相碰 ê 時陣會發生啥物代誌？
這个極端 ê 狀況，其實 tī 真濟合併星系 kah 多星系統 ê 中心發生。
這支 [影片][featured video] 是烏洞合併到上尾階段 ê 電腦動畫。
伊嘛 kā [重力透鏡][gravitational lensing] 效應 tùi 背景 [星場][starfield] ê 影響展示予你看。
烏色 ê 區域是 [烏洞二重奏][dynamic duo] ê [事件地平線][event horizons]。
Tī in 外口彼輾，有背景星 leh 踅箍仔，in 彼 to̍h 是兩粒烏洞共同 ê 愛因斯坦環。
所有 ê 背景星，毋若干焦 [看會著][images visible] tī [愛因斯坦環][Einstein ring1] 外口有影像，嘛看會著 tī [愛因斯坦環][Einstein ring2] 內底有超過一个以上 ê 影像伴。
落尾，兩粒 [烏洞][black hole] to̍h [合併][coalesce] 矣。
咱這馬知影烏洞合併上尾 ê 階段，會產生一个足強 ê [重力輻射][gravitational radiation]，提供予咱一个 [新 ê 方式][new way] 來 [了解][see] 咱 ê 宇宙。


## [POJ] O͘-tōng ha̍p-pèng ê sî-chūn
O͘-tōng sio-pōng ê sî-chūn ê hoat-seng siáⁿ-mih tāi-chì.
Chit-ê ke̍k-toan ê chōng-hóng, kî-si̍t tī chin-chōe ha̍p-pèng seng-hē kah to-chhiⁿ hē-thóng ê tiong-sim hoat-seng.
Chit-ki iáⁿ-phìⁿ sī o͘-tōng ha̍p-pèng kàu siōng-bóe kai-tōaⁿ ê tiān-nó͘-tōng-ōe.
I mā kā tiōng-le̍k-thàu-kiàⁿ hāu-èng tùi pōe-kéng seng-tiûⁿ ê éng-hióng tiān-sī hō͘ lí khòaⁿ.
O͘-sek ê khu-he̍k sī o͘-tōng jī-têng-chàu ê sū-kiāⁿ-tē-pêng-sòaⁿ.
Tī in gōa-kháu hit-liàn, ū pōe-kéng-chhiⁿ leh se̍h kho͘-á, in hē to̍h-sī nn̄g-lia̍p o͘-tōng kiōng-tông ê Ài-in-su-thán-khoân.
Só͘-ū ê pōe-kéng-chhiⁿ, m̄-nā kan-na khòaⁿ-ē-tio̍h tī Ài-in-su-thán-khoân gōa-kháu ū iáⁿ-siōng, mā khòaⁿ-ē-tio̍h tī Ài-in-su-thán-khoân lāi-té ū chhiau-kòe chi̍t-ê í-siōng ê iáⁿ-siōng-phōaⁿ.
Lo̍h-bóe, nn̄g-lia̍p o͘-tōng to̍h ha̍p-pèng ah.
Lán chit-má chai-iáⁿ o͘-tōng ha̍p-pèng siōng-bóe ê kai-tōaⁿ, ē sán-seng chi̍t-ê chiok-kiông ê tiōng-le̍k-hok-siā, the̍h-kiong hō͘ lán chi̍t-ê sin--ê hong-sek lâi liáu-kái lán ê ú-tiū.

## [KIP] Oo-tōng ha̍p-pìng ê sî-tsūn
Oo-tōng sio-pōng ê sî-tsūn ê huat-sing siánn-mih tāi-tsì.
Tsit-ê ki̍k-tuan ê tsōng-hóng, kî-si̍t tī tsin-tsuē ha̍p-pìng sing-hē kah to-tshinn hē-thóng ê tiong-sim huat-sing.
Tsit-ki iánn-phìnn sī oo-tōng ha̍p-pìng kàu siōng-bué kai-tuānn ê tiān-nóo-tōng-uē.
I mā kā tiōng-li̍k-thàu-kiànn hāu-ìng tuì puē-kíng sing-tiûnn ê íng-hióng tiān-sī hōo lí khuànn.
Oo-sik ê khu-hi̍k sī oo-tōng jī-tîng-tsàu ê sū-kiānn-tē-pîng-suànn.
Tī in guā-kháu hit-liàn, ū puē-kíng-tshinn leh se̍h khoo-á, in hē to̍h-sī nn̄g-lia̍p oo-tōng kiōng-tông ê Ài-in-su-thán-khuân.
Sóo-ū ê puē-kíng-tshinn, m̄-nā kan-na khuànn-ē-tio̍h tī Ài-in-su-thán-khuân guā-kháu ū iánn-siōng, mā khuànn-ē-tio̍h tī Ài-in-su-thán-khuân lāi-té ū tshiau-kuè tsi̍t-ê í-siōng ê iánn-siōng-phuānn.
Lo̍h-bué, nn̄g-lia̍p oo-tōng to̍h ha̍p-pìng ah.
Lán tsit-má tsai-iánn oo-tōng ha̍p-pìng siōng-bué ê kai-tuānn, ē sán-sing tsi̍t-ê tsiok-kiông ê tiōng-li̍k-hok-siā, the̍h-kiong hōo lán tsi̍t-ê sin--ê hong-sik lâi liáu-kái lán ê ú-tiū.


## [English] When Black Holes Collide

What happens when two black holes collide? This extreme scenario occurs in the centers of many merging galaxies and multiple star systems. The [featured video][featured video] shows a computer animation of the final stages of such a merger, while highlighting the [gravitational lensing][gravitational lensing] effects that would appear on a background [starfield][starfield]. The black regions indicate the [event horizons][event horizons] of the [dynamic duo][dynamic duo], while a surrounding ring of shifting background stars indicates the position of their combined [Einstein ring][Einstein ring1]. All background stars not only have [images visible][images visible] outside of this [Einstein ring][Einstein ring2], but also have one or more companion images visible on the inside. Eventually the two [black hole][black hole]s [coalesce][coalesce]. The end stages of such a merger is now known to produce a strong blast of [gravitational radiation][gravitational radiation], providing a [new way][new way] to [see][see] our universe.


## 詞彙學習（台語漢字/POJ/KIP/華語漢字/English）

- 【合併星系】ha̍p-pèng seng-hē/ha̍p-pìng sing-hē/合併星系/merging galaxies
- 【多星系統】to-chhiⁿ hē-thóng/to-tshinn hē-thóng/多星系統/multiple star system
- 【重力透鏡效應】tiōng-le̍k-thàu-kiàⁿ hāu-èng/tiōng-li̍k-thàu-kiànn hāu-ìng/重力透鏡效應/gravitational lensing effect
- 【星場】seng-tiûⁿ/sing-tiûnn/星場/starfield
- 【烏洞二重奏】o͘-tōng jī-têng-chàu/oo-tōng jī-tîng-tsàu/黑洞二重奏/dynamic duo
- 【事件地平線】sū-kiāⁿ tē-pêng-sòaⁿ/sū-kiānn tē-pîng-suànn/事件視界/event horizon
- 【愛因斯坦環】Ài-in-su-thán-khoân/Ài-in-su-thán-khuân/愛因斯坦環/Einstein ring
- 【影像伴】iáⁿ-siōng-phōaⁿ/iánn-siōng-phuānn/伴影像/companion images
- 【重力輻射】tiōng-le̍k hok-siā/tiōng-li̍k hok-siā/重力輻射/gravitational radiation





{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[featured video]: https://www.youtube.com/watch?v=Qg6PwRI2uS8
[gravitational lensing]: http://www.cfhtlens.org/public/what-gravitational-lensing
[starfield]: https://apod.nasa.gov/apod/ap121015.html
[event horizons]: https://en.wikipedia.org/wiki/Event_horizon
[dynamic duo]: https://www.black-holes.org/explore/movies
[Einstein ring1]: https://apod.nasa.gov/apod/ap080728.html
[images visible]: http://apod.nasa.gov/htmltest/rjn_bht.html
[Einstein ring2]: https://en.wikipedia.org/wiki/Einstein_ring
[black hole]: https://science.nasa.gov/astrophysics/focus-areas/black-holes
[coalesce]: https://i.pinimg.com/originals/9a/99/ff/9a99ffbcf5491aeaafdcd43c87ede93c.jpg
[gravitational radiation]: https://ligo.caltech.edu/page/gravitational-waves
[new way]: https://apod.nasa.gov/apod/ap160211.html
[see]: https://apod.nasa.gov/apod/ap201104.html

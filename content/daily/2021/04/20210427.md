---
title: 動畫：烏洞 kā 恆星拆食落腹
date: 2021-04-27
publishdate: 2021-04-27T11:30:00+0800
tags: [烏洞, 吸積盤, 重力透鏡, 噴流, 中微子]
hero: https://www.youtube.com/watch?v=ubBzcSD8G8k
summary: 恆星若是離烏洞傷近會按怎？烏洞會予伊弄家散宅。毋閣實際上是按怎？這毋是引力 ê 強吸引力造成 ê，是引力差 tī 恆星無仝位 ê 作用 kā 伊搝甲碎糊糊。
---

{{% apod %}}

- 原始文章：[Animation: Black Hole Destroys Star](https://apod.nasa.gov/apod/ap210427.html)
- 影片解說：[DESY](https://www.desy.de/), [Science Communication Lab](https://www.scicom-lab.com/)
- 台文翻譯：[An-Li Tsai][An-Li Tsai] ([NCU][NCU])

## [漢羅] 動畫：烏洞 kā 恆星拆食落腹

恆星若是離 [烏洞][black hole] 傷近會按怎？
烏洞會予伊弄家散宅。
毋閣實際上是按怎？
這毋是引力 ê 強吸引力造成 ê，是 [引力差][difference in gravitational pull] tī 恆星無仝位 ê 作用 kā 伊搝甲碎糊糊。
[這支動畫影片][featured animated video] 展示這个解體 ê 現象。
代先你會看著一粒恆星倚近烏洞。
恆星 ê 運行速度愈來愈緊，[伊 ê 外層大氣][star's outer atmosphere] mā 因為愈來愈倚近烏洞，煞去予搝散。
足濟恆星 ê 大氣 to̍h 按呢 tī 深空掖甲四界攏是。
毋閣有一寡大氣猶閣繼續踅烏洞 leh 行，煞形成 [吸積盤][accretion disk]。
紲落來，這个 [動畫][animation] chhōa 你來看烏洞 ê 吸積盤。
你甚至會當看著 [吸積盤較遠 ê 彼爿面][see the far side of the disk]，包括著 [重力透鏡][gravitational lensing] ê [奇幻視覺效應][strange visual effects]。
上尾，你 [會當看著][look along] tī 自轉軸方向 ê 其中一爿，去予噴--出來 ê [噴流][jet]。
[理論模型表示][models indicate]，這寡噴流毋若 kā 能量足強 ê 氣體噴--出來，閣製造能量足強 ê [微中子][neutrinos]。
這是一種 [最近][seen recently] 才可能 tī [地球][Earth] 揣著 ê 物件。

## [POJ] Tōng-ōe: O͘-tōng kā hêng-chhiⁿ thiah-chia̍h-lo̍h-pak

Hêng-chhiⁿ nā-sī lî o͘-tōng siūⁿ-kīn ē án-ná?
O͘-tōng ē hō͘ i lōng-ke-sòaⁿ-the̍h.
M̄-koh si̍t-chè-siōng sī án-ná?
Che m̄-sī ín-le̍k ē kiông khip-ín-le̍k chō-sêng ê, sī ín-le̍k-chha tī hêng-chhiⁿ bô-kāng-ūi ê chok-iōng kā i giú-kah chhùi-kô͘-kô͘.
Chit-ki tōng-ōe iáⁿ-phìⁿ tiān-sī chit-ê kái-thé ê hiān-siōng.
Tāi-seng lí ē khòaⁿ-tio̍h chi̍t-lia̍p hêng-chhiⁿ óa-kīn o͘-tōng.
Hêng-chhiⁿ ê ūn-hêng sok-tō͘ lú-lâi-lú-kín, i ê gōa-chân tōa-khì mā in-ūi lú-lâi-lú-óa-kīn o͘-tōng, soah khì hō͘ giú-sòaⁿ.
Chiok-chōe hêng-chhiⁿ ê tōa-khì to̍h án-ne tī chhim-khong iā kah sì-kè lóng-sī.
M̄-koh ū chi̍t-kóa tōa-khì iah-koh kè-sio̍k se̍h o͘-tōng leh kiâⁿ, soah hêng-sêng khip-chek-pôaⁿ.
Sòa-lo̍h-lâi, chit-ê tōng-ōe chhōa lí lâi khòaⁿ o͘-tōng ê khip-chek-pôaⁿ.
Lí sīm-chì ē-tàng khòaⁿ-tio̍h khip-chek-pôaⁿ khah hn̄g ê hit-pêng-bīn, pau-koah-tio̍h tiōng-le̍k-thàu-kiàⁿ ê kî-hoàn sī-kak-hāu-èng.
Siōng-bóe, lí ē-tàng khòaⁿ-tio̍h tī chū-choán-tek hong-hiòng ê kî-tiong chit-pêng, khì hō͘ phùn--chhut-lâi ê phùn-liû.
Lí-lūn bô͘-hêng piáu-sī, chi̍t-kóa phùn-liû m̄-nā kā lêng-liōng chiok-kiông ê khì-thé phùn--chhut-lâi, koh chè-chō lêng-liōng chiok-kiông ê bî-tiōng-chú.
Che sī chi̍t-chióng chòe-kīn chiah khó-lêng tī Tē-kiû chhōe-tio̍h ê mi̍h-kiāⁿ.


## [KIP] Tōng-ōe: O͘-tōng kā hêng-tshiⁿ thiah-tsia̍h-lo̍h-pak

Hêng-tshiⁿ nā-sī lî o͘-tōng siūⁿ-kīn ē án-ná?
O͘-tōng ē hō͘ i lōng-ke-sòaⁿ-the̍h.
M̄-koh si̍t-tsè-siōng sī án-ná?
Tse m̄-sī ín-le̍k ē kiông khip-ín-le̍k tsō-sêng ê, sī ín-le̍k-tsha tī hêng-tshiⁿ bô-kāng-ūi ê tsok-iōng kā i giú-kah tshùi-kô͘-kô͘.
Tsit-ki tōng-ōe iáⁿ-phìⁿ tiān-sī tsit-ê kái-thé ê hiān-siōng.
Tāi-sing lí ē khòaⁿ-tio̍h tsi̍t-lia̍p hêng-tshiⁿ óa-kīn o͘-tōng.
Hêng-tshiⁿ ê ūn-hêng sok-tō͘ lú-lâi-lú-kín, i ê gōa-tsân tōa-khì mā in-ūi lú-lâi-lú-óa-kīn o͘-tōng, suah khì hō͘ giú-sòaⁿ.
Tsiok-tsōe hêng-tshiⁿ ê tōa-khì to̍h án-ne tī tshim-khong iā kah sì-kè lóng-sī.
M̄-koh ū tsi̍t-kóa tōa-khì iah-koh kè-sio̍k se̍h o͘-tōng leh kiâⁿ, suah hêng-sêng khip-tsik-pôaⁿ.
Suà-lo̍h-lâi, tsit-ê tōng-uē tshuā lí lâi khuànn oo-tōng ê khip-tsik-puânn.
Lí sīm-tsì ē-tàng khòaⁿ-tio̍h khip-tsik-pôaⁿ khah hn̄g ê hit-pêng-bīn, pau-kuah-tio̍h tiōng-le̍k-thàu-kiàⁿ ê kî-hoàn sī-kak-hāu-èng.
Siōng-bóe, lí ē-tàng khòaⁿ-tio̍h tī tsū-tsuán-tik hong-hiòng ê kî-tiong tsit-pêng, khì hō͘ phùn--tshut-lâi ê phùn-liû.
Lí-lūn bô͘-hêng piáu-sī, tsi̍t-kóa phùn-liû m̄-nā kā lêng-liōng tsiok-kiông ê khì-thé phùn--tshut-lâi, koh tsè-tsō lêng-liōng tsiok-kiông ê bî-tiōng-tsú.
Tse sī tsi̍t-tsióng tsòe-kīn tsiah khó-lêng tī Tē-kiû tshōe-tio̍h ê mi̍h-kiāⁿ.


## [English] Animation: Black Hole Destroys Star

What happens if a star gets too close to a black hole? The [black hole][black hole] can rip it apart -- but how? It's not the high gravitational attraction itself that's the problem -- it's the [difference in gravitational pull][difference in gravitational pull] across the star that creates the destruction. In the [featured animated video][featured animated video] illustrating this disintegration, you first see a star approaching the black hole. Increasing in orbital speed, the [star's outer atmosphere][star's outer atmosphere] is ripped away during closest approach. Much of the star's atmosphere disperses into deep space, but some continues to orbit the black hole and forms an [accretion disk][accretion disk]. The [animation][animation] then takes you into the accretion disk while looking toward the black hole. Including the [strange visual effects][strange visual effects] of [gravitational lensing][gravitational lensing], you can even [see the far side of the disk][see the far side of the disk]. Finally, you [look along][look along] one of the [jet][jet]s being expelled along the spin axis. Theoretical [models indicate][models indicate] that these jets not only expel energetic gas, but create energetic [neutrinos][neutrinos] -- one of which may have been [seen recently][seen recently] on [Earth][Earth].

## 詞彙學習（台語漢字/POJ/KIP/華語漢字/English）

- 【吸積盤】khip-chek-pôaⁿ/khip-tsik-puânn/吸積盤/accretion disk
- 【重力透鏡】tiōng-le̍k-thàu-kiàⁿ/tiōng-li̍k-thàu-kiànn/重力透鏡/gravitational lensing
- 【自轉軸】chū-choán-tek/tsū-tsuán-tik/自轉軸/spin axis
- 【噴流】phùn-liû/phùn-liû/噴流/jet
- 【微中子】bî-tiōng-chú/bî-tiōng-tsú/微中子/neutrinos



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[black hole]:https://science.nasa.gov/astrophysics/focus-areas/black-holes
[difference in gravitational pull]:http://burro.astr.cwru.edu/Academics/Astr221/Gravity/tides.html
[featured animated video]:https://www.desy.de/news/news_search/index_eng.html?openDirectAnchor=2030
[star's outer atmosphere]:https://en.wikipedia.org/wiki/Stellar_atmosphere
[accretion disk]:https://apod.nasa.gov/apod/ap170327.html
[animation]:https://youtu.be/ubBzcSD8G8k
[strange visual effects]:https://www.phy.mtu.edu/bht/rjn_bht.html
[gravitational lensing]:https://en.wikipedia.org/wiki/Gravitational_lens
[see the far side of the disk]:https://apod.nasa.gov/apod/ap200825.html
[look along]:https://www.vetbabble.com/wp-content/uploads/2017/10/cat-looking-up-banner1.png
[jet]:https://apod.nasa.gov/apod/ap210415.html
[models indicate]:https://ui.adsabs.harvard.edu/abs/2021NatAs.tmp...49W/abstract
[neutrinos]:https://nasa.tumblr.com/post/643837966463188992/youre-always-surrounded-by-neutrinos
[seen recently]:https://www.newscientist.com/article/2268724-weve-spotted-a-neutrino-blasted-out-by-a-black-hole-shredding-a-star/
[Earth]:https://earthobservatory.nasa.gov/topic/image-of-the-day

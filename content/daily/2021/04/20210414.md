---
title: 鉛筆星雲 ê 超新星衝擊波
date: 2021-04-14
publishdate: 2021-04-14T12:00:00+0800
tags: [超新星衝擊波, 超新星爆炸, 鉛筆星雲]
hero: https://apod.nasa.gov/apod/fap/image/2104/Pencil_TurgeonMishra_3930.jpg
summary: 這个鉛筆星雲有 5 光年長，800 光年遠。毋過這干焦是 Vela 超新星爆炸殘骸 ê 小小一部份。Vela 超新星爆炸殘骸本身 ê 有直徑有 100 光年長。
categories: [podcast]
vocals: [阿錕]
---

{{% apod %}}

- 原始文章：[Confirmed Muon Wobble Remains Unexplained](https://apod.nasa.gov/apod/ap210414.html)
- 影像提供 kah 版權：Greg Turgeon & [Utkarsh Mishra](https://www.utkarshmishraastrophotography.com/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckoee0v66favo09649nvr5yvj" >}}

## [漢羅] 鉛筆星雲 ê 超新星衝擊波
這个超新星 ê 衝擊波用時速 50 萬公里緊 ê 速度 kā 星際空間掃予空。
Tī [這張有清楚細節 ê 彩色組合圖][1] 中央 kah 面頂有薄、光、閣有花樣 ê 雲絲。
伊是 tī 宇宙中發光氣體真久長 ê 波痕，是側面向咱 ê。
伊予編做 [NGC 2736][2]，伊搝長 ê 形體予伊得著這个足有名 ê 名，[鉛筆星雲][3]。
這个 [鉛筆星雲][4] 有 5 光年長，800 [光年][5] 遠。
毋過這干焦是 [Vela 超新星殘骸][6] ê 小小一部份。
[Vela 超新星殘骸本身][7] ê 直徑有 100 光年長。
[自恆星延展 ê 屑仔雲][8] 是 ùi 1 萬 1 千年前 [爆炸][9] ê。
上開始，這个 [衝擊波][10] 是用時速幾仔百萬年 ê 速度 leh 運動，了後才慢落來，kā 邊仔 ê 星際物質掃甲清清氣氣。
Tī [這張狹頻 ê 闊幅][11] 影像，紅色 kah 藍色分別表示 [離子化 ê 水素][12] kah [酸素原子][13] ê 特徵發射光。


## [POJ] Iân-pit seng-hûn ê chhiau-sin-seng chhiong-kek-pho
Chit-ê chhiau-sin-seng ê chhiong-kek-pho iōng sî-sok gō͘-cha̍p-bān kong-lí kín ê sok-tō͘ kā seng-chè khong-kan sàu hō͘ khang.
Tī chit-tiuⁿ ū chheng-chhó sè-chiat ê chhái-sek cho͘-ha̍p-tô͘ tiong-ng kah bīn-téng ū po̍h, kng, kah ū hoe-iūⁿ ê hûn-si.
I sī tī ú-tiū tiong hoat-kng khì-thé chin kú-tn̂g ê pho-hûn, sī chhek-bīn hiòng lán--ê.
I hō͘ pian-chò NGC jī-chhit-sam-lio̍k, i giú-tn̂g ê hêng-thé hō͘ i tek-tio̍h chit-ê chiok ū-miâ ê miâ, Iân-pit seng-hûn.
Chit-ê Ian-pit seng-hûn ū go͘ kng-nî tn̂g, peh-pah kng-nî hn̄g.
M̄-koh che kan-na sī Vela chhiau-sin-seng chân-hâi ê sió-sió chi̍t-pō͘-hūn.
Vela chhiau-sin-seng chân-hâi pún-sin ê ti̍t-kèng ū chi̍t-pah kng-nî tn̂g.
Chū hêng-chhiⁿ iân-tián ê sap-á-hûn sī ùi chi̍t bān chi̍t chheng nî chêng po̍k-chà--ê.
Siōng khai-sí, chit-ê chhiong-kek-pho sī iōng sî-sok kúi-á pah-bān nî ê sok-tō͘ leh ūn-tōng, liáu-āu chiah bān--lo̍h-lâi, kā piⁿ--á ê seng-chè bu̍t-chit sàu-kah chheng-chheng-khì-khì.
Tī chit-tiuⁿ e̍h-pîn ê khoah-pak iáⁿ-siōng, âng-sek kah nâ-sek hun-pia̍t piáu-sī lî-chú-hòa ê chúi-sò͘ kah sng-sò͘ goân-chú ê te̍k-teng hoat-siā-kng.



## [KIP] Iân-pit sing-hûn ê tshiau-sin-sing tshiong-kik-pho
Tsit-ê tshiau-sin-sing ê tshiong-kik-pho iōng sî-sok gōo-tsa̍p-bān kong-lí kín ê sok-tōo  kā sing-tsè khong-kan sàu hōo khang.
Tī tsit-tiunn ū tshing-tshó sè-tsiat ê tshái-sik tsoo-ha̍p-tôo  tiong-ng kah bīn-tíng ū po̍h, kng, kah ū hue-iūnn ê hûn-si.
I sī tī ú-tiū tiong huat-kng khì-thé tsin kú-tn̂g ê pho-hûn, sī tshik-bīn hiòng lán--ê.
I hōo pian-tsò NGC jī-tshit-sam-lio̍k, i giú-tn̂g ê hîng-thé hōo i tik-tio̍h tsit-ê tsiok ū-miâ ê miâ, Iân-pit sing-hûn.
Tsit-ê Ian-pit sing-hûn ū goo kng-nî tn̂g, peh-pah kng-nî hn̄g.
M̄-koh tse kan-na sī Vela tshiau-sin-sing tsân-hâi ê sió-sió tsi̍t-pōo-hūn.
Vela tshiau-sin-sing tsân-hâi pún-sin ê ti̍t-kìng ū tsi̍t-pah kng-nî tn̂g.
Tsū hîng-tshinn iân-tián ê sap-á-hûn sī uì tsi̍t bān tsi̍t tshing nî tsîng po̍k-tsà--ê.
Siōng khai-sí, tsit-ê tshiong-kik-pho sī iōng sî-sok kuí-á pah-bān nî ê sok-tōo leh ūn-tōng, liáu-āu tsiah bān--lo̍h-lâi, kā pinn--á ê sing-tsè bu̍t-tsit sàu-kah tshing-tshing-khì-khì.
Tī tsit-tiunn e̍h-pîn ê khuah-pak iánn-siōng, âng-sik kah nâ-sik hun-pia̍t piáu-sī lî-tsú-huà ê tsuí-sòo kah sng-sòo  guân-tsú ê ti̍k-ting huat-siā-kng.



## [English] The Pencil Nebula Supernova Shockwave
This supernova shock wave plows through interstellar space at over 500,000 kilometers per hour. Near the middle and moving up in [this sharply detailed color composite][1], thin, bright, braided filaments are actually long ripples in a cosmic sheet of glowing gas seen almost edge-on. Cataloged as [NGC 2736][2], its elongated appearance suggests its popular name, the [Pencil Nebula][3]. The [Pencil Nebula][4] is about 5 light-years long and 800 [light-years][5] away, but represents only a small part of the [Vela supernova remnant][6]. The [Vela remnant itself][7] is around 100 light-years in diameter, the expanding [debris cloud of a star][8] that was seen to [explode][9] about 11,000 years ago. Initially, the [shock wave][10] was moving at millions of kilometers per hour but has slowed considerably, sweeping up surrounding interstellar material. In the [featured narrow-band, wide field image][11], red and blue colors track, primarily, the characteristic glows of [ionized hydrogen][12] and [oxygen atoms][13], respectively.


## 詞彙學習（台語漢字/POJ/KIP/華語漢字/English）

- 【超新星衝擊波】chhiau-sin-seng chhiong-kek-pho/tshiau-sin-sing tshiong-kik-pho/超新星衝擊波/supernova shockwave
- 【超新星爆炸】chhiau-sin-seng po̍k-chà/tshiau-sin-sing po̍k-tsà/超新星爆炸/supernova explosion
- 【水素】chúi-sò͘/tsuí-sòo/氫/hydrogen
- 【酸素】sng-sò͘/sng-sòo/氧/oxygen


{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[1]: https://www.utkarshmishraastrophotography.com/nebula?pgid=iy1dnzx2-5b74a833-d04e-409a-8eca-5cf22ce304d3
[2]: https://en.wikipedia.org/wiki/NGC_2736
[3]: http://www.nasa.gov/vision/universe/starsgalaxies/pencil_nebula.html
[4]: https://www.youtube.com/watch?v=P4rXhOArFw8
[5]: https://starchild.gsfc.nasa.gov/docs/StarChild/questions/question19.html
[6]: https://apod.nasa.gov/apod/ap100910.html
[7]: https://en.wikipedia.org/wiki/Vela_Supernova_Remnant
[8]: https://chandra.harvard.edu/xray_sources/supernovas.html
[9]: https://apod.nasa.gov/apod/ap131001.html
[10]: https://apod.nasa.gov/apod/ap200202.html
[11]: https://www.utkarshmishraastrophotography.com/nebula?pgid=iy1dnzx2-5b74a833-d04e-409a-8eca-5cf22ce304d3
[12]: http://astronomy.swin.edu.au/cosmos/i/ionised+hydrogen
[13]: https://periodic.lanl.gov/8.shtml

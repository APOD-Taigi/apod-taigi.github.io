---
title: Tī Azores 頂懸 ê 虹氣輝
date: 2021-04-18
publishdate: 2021-04-18T12:00:00+0800
tags: [虹氣輝, 銀河系, 仙女星系]
hero: https://apod.nasa.gov/apod/image/2104/GravityWaves_Claro_Annotated2_960.jpg
summary: 是按怎天頂 ê 光 to̍h 親像是一个重複 ê 大虹？是氣輝啦！其實這馬天頂一直攏有氣輝，毋過一般來講咱較歹看著。
categories: [podcast]
vocals: [阿錕]
---

{{% apod %}}

- 原始文章：[Rainbow Airglow over the Azores](https://apod.nasa.gov/apod/ap210418.html)
- 影像來源 kah 版權：[Miguel Claro](https://www.miguelclaro.com/wp/biography/) ([TWAN](https://www.twanight.org/)); *Rollover Annotation:* [Judy Schmidt](https://geckzilla.com/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckozxjfbt7h1n0a36dgi5lypn" >}}

## [漢羅] Tī Azores 頂懸 ê 虹氣輝

是按怎天頂 ê 光 to̍h 親像是一个重複 ê 大虹？
是 [氣輝][Airglow] 啦！
其實這馬天頂一直攏有氣輝，毋過一般來講咱較歹看著。
伊其實是一款亂流，to̍h 親像是風暴，會 tī [地球大氣層][Earth's atmosphere] 造成真明顯 ê 波痕。
這款 [重力波][gravity waves] 是空氣內底 ê [震盪][oscillations in air]。
伊 to̍h kah kā [石頭擲入去平靜 ê 水內底][rock is thrown in calm water] 產生 ê 波痕 sio-siâng。
綴著差不多是 [氣輝][airglow1] ê 坦徛方向做長時間 ê 感光，會當予這个起起落落 ê 結構閣較明顯。
毋過，這寡色光是按怎來 ê？
深紅色 ê 氣輝可能是 ùi 87 公里懸 ê [OH 分子][OH molecules] 來 ê，是去予太陽 ê [紫外光][ultraviolet light] 激發 ê。
柑仔色 kah 青色 ê [氣輝][airglow2] 可能是 [鈉][sodium] kah [酸素][oxygen] 原子小可仔激發 ê。
[這張影像][featured image] 是 tī [葡萄牙][Portugal] [Azores][Azores] [peh][climb] 去 [Pico 山頂][Mount Pico] 翕 ê。
地表 ê 光是 ùi [大西洋][Atlantic Ocean] [Faial][Faial] 島來 ê。
這个壯觀 ê 天色會當 tī 這个一條一條 ê 氣輝看著。
Tī 影像中央，中央彼條光帶是咱 ê [銀河系][Milky Way Galaxy]。
Tī 倒爿頂懸附近，是 M31，[仙女星系][Andromeda Galaxy]。

## [POJ] Tī Azores téng-koân ê khēng khì-hui

Sī án-chóaⁿ thiⁿ-téng ê kng to̍h chhin-chhiūⁿ sī chi̍t-ê tiông-ho̍k ê tōa-khēng?
Sī khì-hui lah!
Kî-si̍t chit-má thiⁿ-téng it-ti̍t lóng ū khì-hui, m̄-koh it-poaⁿ lâi-kóng lán khah pháiⁿ khòaⁿ-tio̍h.
I kî-si̍t sī chi̍t-khoán loān-liû, to̍h chhin-chhiūⁿ sī hong-pō, ē tī Tē-kiû tōa-khì-chân chō-sêng chin bêng-hián ê pho-hûn.
Chit-khoán tiōng-le̍k-pho sī khong-khì lāi-té ê chìn-tōng.
 I to̍h kah kā chio̍h-thâu tàn-ji̍p-khì pêng-chēng ê chúi lāi-té sán-seng ê pho-hun sio-siâng.
Tóe-tio̍h chha-put-to sī khì-hui ê thán-khiā hong-hiòng chò tn̂g-sî-kan ê kám-kng, ē-tàng hō͘ lâng chit-ê khí-khí-lo̍h-lo̍h ê kiat-kò͘ koh khah bêng-hián.
M̄-koh, chit-kóa sek-kng sī án-chóaⁿ lâi--ê?
Chhim-âng-sek ê khì-hui khó-lêng sī ùi peh-cha̍p-chhit kong-lí koân ê OH hun-chú lâi ê, sī khì hō͘ thài-iông ê chí-gōa-kng kek-hoat--ê.
Kam-á-sek kah chheⁿ-sek ê khì-hui khó-lêng sī la̍p kah sng-sò͘ goân-chú sió-khóa-á kek-hoat--ê.
Chit-tiuⁿ iáⁿ-siōng sī tī Phû-tô-gê Azores peh khì Pico soaⁿ-téng hip--ê.
Tē-piáu ê kng sī ùi Tāi-se-iûⁿ Faial tó lâi--ê.
Chit-ê chòng-koan ê thiⁿ-sek ē-tàng tī chit-ê chi̍t-liâu-chi̍t-liâu ê khì-hui khòaⁿ-tio̍h.
Tī iáⁿ-siōng tiong-ng, tiong-ng hit-tiau kng-tòa sī lán ê Gîn-hô-hē.
Tī tò-pêng téng-koân hù-kīn, sī M-saⁿ-cha̍p-it, Sian-lú seng-hē.

## [KIP] Tī Azores tíng-kuân ê khīng khì-hui

Sī án-tsuánn thinn-tíng ê kng to̍h tshin-tshiūnn sī tsi̍t-ê tiông-ho̍k ê tuā-khīng?
Sī khì-hui lah!
Kî-si̍t tsit-má thinn-tíng it-ti̍t lóng ū khì-hui, m̄-koh it-puann lâi-kóng lán khah pháinn khuànn-tio̍h.
I kî-si̍t sī tsi̍t-khuán luān-liû, to̍h tshin-tshiūnn sī hong-pō, ē tī Tē-kiû tuā-khì-tsân tsō-sîng tsin bîng-hián ê pho-hûn.
Tsit-khuán tiōng-li̍k-pho sī khong-khì lāi-té ê tsìn-tōng.
 I to̍h kah kā tsio̍h-thâu tàn-ji̍p-khì pîng-tsīng ê tsuí lāi-té sán-sing ê pho-hun sio-siâng.
Tué-tio̍h tsha-put-to sī khì-hui ê thán-khiā hong-hiòng tsò tn̂g-sî-kan ê kám-kng, ē-tàng hōo lâng tsit-ê khí-khí-lo̍h-lo̍h ê kiat-kòo koh khah bîng-hián.
M̄-koh, tsit-kuá sik-kng sī án-tsuánn lâi--ê?
Tshim-âng-sik ê khì-hui khó-lîng sī uì peh-tsa̍p-tshit kong-lí kuân ê OH hun-tsú lâi ê, sī khì hōo thài-iông ê tsí-guā-kng kik-huat--ê.
Kam-á-sik kah tshenn-sik ê khì-hui khó-lîng sī la̍p kah sng-sòo guân-tsú sió-khuá-á kik-huat--ê.
Tsit-tiunn iánn-siōng sī tī Phû-tô-gê Azores peh khì Pico suann-tíng hip--ê.
Tē-piáu ê kng sī uì Tāi-se-iûnn Faial tó lâi--ê.
Tsit-ê tsòng-kuan ê thinn-sik ē-tàng tī tsit-ê tsi̍t-liâu-tsi̍t-liâu ê khì-hui khuànn-tio̍h.
Tī iánn-siōng tiong-ng, tiong-ng hit-tiau kng-tuà sī lán ê Gîn-hô-hē.
Tī tò-pîng tíng-kuân hù-kīn, sī M-sann-tsa̍p-it, Sian-lú sing-hē.

## [English] Rainbow Airglow over the Azores

Why would the sky glow like a giant repeating rainbow? [Airglow][Airglow]. Now air glows all of the time, but it is usually hard to see. A disturbance however -- like an approaching storm -- may cause noticeable rippling in the [Earth's atmosphere][Earth's atmosphere]. These [gravity waves][gravity waves] are [oscillations in air][oscillations in air] analogous to those created when a [rock is thrown in calm water][rock is thrown in calm water]. The long-duration exposure nearly along the vertical walls of [airglow][airglow1] likely made the undulating structure particularly visible. OK, but where do the colors originate? The deep red glow likely originates from [OH molecules][OH molecules] about 87-kilometers high, excited by [ultraviolet light][ultraviolet light] from the Sun. The orange and green [airglow][airglow2] is likely caused by [sodium][sodium] and [oxygen][oxygen] atoms slightly higher up. The [featured image][featured image] was captured during a [climb][climb] up [Mount Pico][Mount Pico] in the [Azores][Azores] of [Portugal][Portugal]. Ground lights originate from the island of [Faial][Faial] in the [Atlantic Ocean][Atlantic Ocean]. A spectacular sky is visible through this banded airglow, with the central band of our [Milky Way Galaxy][Milky Way Galaxy] running up the image center, and M31, the [Andromeda Galaxy][Andromeda Galaxy], visible near the top left.

## 詞彙學習（漢羅/POJ/KIP/華文/English）

- 【虹氣輝】khēng khì-hui/khīng khì-hui/彩虹氣輝/rainbow airglow
- 【坦徛方向】thán-khiā hong-hiòng/thán-khiā hong-hiòng/垂直方向/vertical wall

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Airglow]:https://www.atoptics.co.uk/highsky/airglow2.htm
[Earth's atmosphere]:http://www.nasa.gov/mission_pages/sunearth/science/atmosphere-layers2.html
[gravity waves]:https://en.wikipedia.org/wiki/Gravity_wave
[oscillations in air]:http://www.atoptics.co.uk/highsky/hgrav.htm
[rock is thrown in calm water]:https://www.youtube.com/watch?v=T9QwiBFN9gI
[airglow1]:https://apod.nasa.gov/apod/ap150904.html
[OH molecules]:https://en.wikipedia.org/wiki/Hydroxyl
[ultraviolet light]:https://science.nasa.gov/ems/10_ultravioletwaves
[airglow2]:http://www.pnas.org/content/112/49/E6728.abstract
[sodium]:https://periodic.lanl.gov/11.shtml
[oxygen]:https://periodic.lanl.gov/8.shtml
[featured image]:http://www.miguelclaro.com/wp/?portfolio=rainbow-bands-of-airglow-in-gravity-waves-above-pico-island
[climb]:https://www.youtube.com/watch?v=-GlioVTgjuI
[Mount Pico]:https://en.wikipedia.org/wiki/Mount_Pico
[Azores]:https://en.wikipedia.org/wiki/Azores
[Portugal]:https://en.wikipedia.org/wiki/Portugal
[Faial]:https://youtu.be/jPg7KFv2a-s
[Atlantic Ocean]:https://en.wikipedia.org/wiki/Atlantic_Ocean
[Milky Way Galaxy]:https://apod.nasa.gov/apod/ap080713.html
[Andromeda Galaxy]:https://apod.nasa.gov/apod/ap150830.html

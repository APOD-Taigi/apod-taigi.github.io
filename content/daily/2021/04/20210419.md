---
title: 紅外線波段 ê 銀河中心
date: 2021-04-19
publishdate: 2021-04-19T12:00:00+0800
tags: [Spitzer, 紅外線, 銀河中心]
hero: https://apod.nasa.gov/apod/fap/image/2104/GalacticCore_SpitzerSchmidt_6143.jpg
summary: 咱 ê 銀河中心看起來是啥物款 ê？
categories: [podcast]
vocals: [阿錕]
---

{{% apod %}}

- 原始文章：[The Galactic Center in Infrared](https://apod.nasa.gov/apod/ap210419.html)
- 影像提供：[NASA](https://www.nasa.gov/), [JPL-Caltech](https://www.jpl.nasa.gov/), [Spitzer Space Telescope](https://www.spitzer.caltech.edu/), [Susan Stolovy](https://www.elcamino.edu/faculty/sstolovy/) ([SSC/Caltech](http://ssc.spitzer.caltech.edu/)) et al.; Reprocessing: [Judy Schmidt](https://www.flickr.com/photos/geckzilla/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckozxpb0o7gjv0883f91kjos4" >}}

## [漢羅] 紅外線波段 ê 銀河中心

咱 ê 銀河中心看起來是啥物款 ê？
Tī 可見光，[銀河中心][Milky Way's center] 去予烏暗 ê 塗粉雲 kah 氣體雲[閘牢矣][hidden]。
毋過 tī 這个 [遮爾媠 ê 景色][this stunning vista] 是用 [Spitzer 太空望遠鏡][Spitzer Space Telescope] [紅外線][infrared] kha-mé-lah 翕 ê，會當透入去大部份 ê [塗粉][dust revealing] 內底，看著 [銀河中心][galactic center] 區域實在是足 kheh--ê！
Kā 足濟張細張 ê 快照拼鬥做一張大張 ê。
這張有細節 ê [假色影像][false-color image shows] 內底，較老 ê 較冷 ê 恆星是藍色色調 ê。
恆星托兒所內底 少年 koh 高溫 ê 恆星，是紅色 kah 咖啡色 ê 發光塗粉雲。
最近銀河上中心 ê 所在，才予人 [發現可能會當][found capable] 形成 [新恆星][newborn stars]。
[銀河中心][galactic center] 離咱有 2 萬 6 千 7 百光年遠，to̍h tī [人馬座][Sagittarius] ê 方向。
Tī 這 ê 距離，這幅圖有 900 [光年][light-years] [闊][spans]。

## [POJ] Ng-gōa-sòaⁿ pho-toan ê Gîn-hô tiong-sim

Lán ê Gîn-hô tiong-sim khòaⁿ--khì-lâi sī siáⁿ-mih khoán ê?
Tī khó-kiàn-kng, Gîn-hô tiong-sim khì hō͘ o͘-àm ê thô͘-hún-hûn kah khì-thé cha̍h-tiâu ah.
M̄-koh tī chit-ê hiah-nī súi ê kéng-sek sī iōng Spitzer thài-khong-bōng-oán-kiàⁿ âng-gōa-sòaⁿ kha-mé-lah hip--ê，ē-tàng thàu-ji̍p-khì tōa-pō͘-hūn ê thô͘-hún lāi-té, khòaⁿ-tio̍h Gîn-hô tiong-sim khu-he̍k si̍t-chāi sī chiok-kheh--ê!
Kā chiok-chōe tiuⁿ sè-tiuⁿ ê khoài-chiàu chòe chi̍t-tiuⁿ tōa-tiuⁿ ê.
Chit-tiuⁿ ū sè-chiat ê ká-sek iâⁿ-siōng lāi-té, khah -lāu--ê khah-léng--ê hêng-chhiⁿ sī nâ-sek sek-tiau-ê.
Hêng-chhiⁿ thok-jî-só͘ lāi-té siàu-liân koh ko-un ê hêng-chhiⁿ, sī âng-sek kah ka-pi-sek ê hoat-kng thô͘-hún-hûn.
Chòe-kīn Gîn-hô siōng tiong-sim ê só͘-chāi, chiah hō͘ lâng hoat-hiān khó-lêng ē-tàng hêng-sêng sin-hêng-chhiⁿ.
Gîn-hô tiong-sim lî lán ū nn̄g-bān-la̍k-chheng-chhit-pah kng-nî hn̄g, to̍h tī Jin-má-chō ê hong-hiòng.
Tī chi̍t ê kū-lî, chit-pak-tô͘ ū káu-pah kng-nî khoah.

## [KIP] Ng-guā-suànn pho-tuan ê Gîn-hô tiong-sim

Lán ê Gîn-hô tiong-sim khuànn--khì-lâi sī siánn-mih khuán ê?
Tī khó-kiàn-kng, Gîn-hô tiong-sim khì hōo  oo-àm ê thôo-hún-hûn kah khì-thé tsa̍h-tiâu ah.
M̄-koh tī tsit-ê hiah-nī suí ê kíng-sik sī iōng Spitzer thài-khong-bōng-uán-kiànn âng-guā-suànn kha-mé-lah hip--ê，ē-tàng thàu-ji̍p-khì tuā-pōo-hūn ê thôo-hún lāi-té, khuànn-tio̍h Gîn-hô tiong-sim khu-hi̍k si̍t-tsāi sī tsiok-kheh--ê！
Kā tsiok-tsuē tiunn sè-tiunn ê khuài-tsiàu tsuè tsi̍t-tiunn tuā-tiunn ê.
Tsit-tiunn ū sè-tsiat ê ká-sik iânn-siōng lāi-té, khah -lāu--ê khah-líng--ê hîng-tshinn sī nâ-sik sik-tiau-ê.
Hîng-tshinn thok-jî-sóo lāi-té siàu-liân koh ko-un ê hîng-tshinn, sī âng-sik kah ka-pi-sik ê huat-kng thôo-hún-hûn.
Tsuè-kīn Gîn-hô siōng tiong-sim ê sóo-tsāi, tsiah  hōo lâng huat-hiān khó-lîng ē-tàng hîng-sîng sin-hîng-tshinn.
Gîn-hô tiong-sim lî lán ū nn̄g-bān-la̍k-tshing-tshit-pah kng-nî hn̄g, to̍h tī Jin-má-tsō ê hong-hiòng.
Tī tsi̍t ê kū-lî, tsit-pak-tôo  ū káu-pah kng-nî khuah.

## [English] The Galactic Center in Infrared

What does the center of our galaxy look like? In visible light, the [Milky Way's center][Milky Way's center] is [hidden][hidden] by clouds of obscuring dust and gas. But in [this stunning vista][this stunning vista], the [Spitzer Space Telescope][Spitzer Space Telescope]'s [infrared][infrared] cameras, penetrate much of the [dust revealing][dust revealing] the stars of the crowded [galactic center][galactic center] region. A mosaic of many smaller snapshots, the detailed, [false-color image shows][false-color image shows] older, cool stars in bluish hues. Red and brown glowing dust clouds are associated with young, hot stars in stellar nurseries. The very center of the Milky Way has recently been [found capable][found capable] of forming [newborn stars][newborn stars]. The [galactic center][galactic center] lies some 26,700 light-years away, toward the constellation [Sagittarius][Sagittarius]. At that distance, this picture [spans][spans] about 900 [light-years][light-years].

## 詞彙學習（台語漢字/POJ/KIP/華語漢字/English）

- 【恆星托兒所】hêng-chhiⁿ thok-jî-só͘/hîng-tshinn thok-jî-sóo/恆星托兒所/stellar nurseries
- 【Spitzer 太空望遠鏡】Spitzer thài-khong bōng-oán-kiàⁿ/Spitzer thài-khong bōng-uán-kiànn/Spitzer 太空望遠鏡/Spitzer Space Telescope

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Milky Way's center]:https://apod.nasa.gov/apod/ap180729.html
[hidden]:https://apod.nasa.gov/apod/ap201122.html
[this stunning vista]:https://www.flickr.com/photos/geckzilla/50471506058/in/photostream/
[Spitzer Space Telescope]:https://www.spitzer.caltech.edu/mission/mission-overview
[infrared]:https://science.nasa.gov/ems/07_infraredwaves
[dust revealing]:https://www.youtube.com/watch?v=Z_SOytjGxlM
[galactic center]:https://en.wikipedia.org/wiki/Galactic_center
[false-color image shows]:https://www.jpl.nasa.gov/news/spitzer-captures-our-galaxys-bustling-center
[found capable]:https://www.spitzer.caltech.edu/news/ssc2009-13-baby-stars-finally-found-in-jumbled-galactic-center
[newborn stars]:http://www.universetoday.com/2009/06/10/astronomers-announce-first-newborn-stars-at-milky-ways-core/
[galactic center]:https://apod.nasa.gov/apod/ap051023.html
[Sagittarius]:http://hawastsoc.org/deepsky/sgr/index.html
[spans]:https://media.istockphoto.com/photos/big-stretch-picture-id175194979
[light-years]:https://spaceplace.nasa.gov/light-year/en/

---
title: 北方 ê 恆星：北極星 kah 邊仔 ê 塗粉
date: 2021-04-28
publishdate: 2021-04-28T12:00:00+0800
tags: [北極星, 織女星, 北斗星, 星系間星雲, 造父變星]
hero: https://apod.nasa.gov/apod/fap/image/2104/Polaris_Falls_3543.jpg
summary: 是按怎北極星 mā 叫做北方之星？代先，北極星是 tī 地球自轉軸北爿離咱上近 ê 亮星。所以，當地球 leh 自轉 ê 時陣，恆星 to̍h 會踅北極星行，毋閣北極星會一直 chhāi tī 遐袂振袂動。
---

{{% apod %}}

- 原始文章：[North Star: Polaris and Surrounding Dust](https://apod.nasa.gov/apod/ap210428.html)
- 影像提供 kah 版權：[Bray Falls](https://www.instagram.com/astrofalls/)
- 台文翻譯：[An-Li Tsai][An-Li Tsai] ([NCU][NCU])
- 宇宙入口：[APOD 亂數產生器](https://apod.nasa.gov/apod/random_apod.html)


## [漢羅] 北方 ê 恆星：北極星 kah 邊仔 ê 塗粉
是按怎 [北極星][Polaris] 會號做北極星？
上主要 ê 原因是，北極星是 tī 地球 [自轉軸][spin axis] 北爿離咱上近 [較光 ê 恆星][bright star]。
所以，當地球 leh 自轉 ê 時陣，恆星 to̍h 會踅北極星行，毋閣北極星會一直 chhāi tī 遐袂振袂動。
這就是伊成做 [北極星][North Star] ê 原因。
因為 tī [自轉軸南爿][south spin axis t] 附近無較光 ê 恆星，所以咱這馬 to̍h 無 [南極星][no South Star]。
幾若千年前，地球 ê 自轉軸指向小可仔無仝 ê 方向。
彼當陣 ê [北極星是織女星][Vega was the North Star]。
雖然講北極星毋是天頂上光 ê 星，毋閣伊足好揣 ê。
因為伊差不多 kah [北斗星][Big Dipper] khat-á 內底 ê [兩粒星排仝排][nearly aligned with two stars]。
[北極星][Polaris] 差不多 to̍h tī 這幅 8 度闊 ê [影像][featured image] 中央。
是一个用 [數位處理 ê 方式][digitally manipulated] kā 較暗 ê 恆星光壓制，加強 [星系間星雲][Integrated Flux Nebula] (IFN) 內底較暗 ê 氣體 kah 塗粉 ê 光度。
北極星是一粒 [造父變星][Cepheid]，伊 ê 表面 to̍h 沓沓仔 [噗噗跳][pulsates]，[予伊 ê 光度][change its brightness] tī 幾若工內變化幾若葩。


## [POJ] Pak-hong ê hêng-chhiⁿ: Pak-ke̍k-chhiⁿ kah piⁿ-á ê thô͘-hún

Sī án-ná Pak-ke̍k-chhiⁿ ē hō chòe Pak-ke̍k-chhiⁿ?
Siōng chú-iàu ê goân-in sī, Pak-ke̍k-chhiⁿ sī tī Tē-kiû chū-choán-te̍k pak-pêng lî lán siōng-kīn khah-kng ê hêng-chhiⁿ.
Só͘-í, tng Tē-kiû leh chū-choán ê sî-chūn, hêng-chhiⁿ to̍h ē se̍h Pak-ke̍k-chhiⁿ kiâⁿ, m̄-koh Pak-ke̍k-chhiⁿ ē it-ti̍t chhāi tī hiah bōe-tín-bōe-tāng.
Che tio̍h sī i chiâⁿ-chòe Pak-ke̍k-chhiⁿ ê goân-in.
In-ūi tī chū-choán-te̍k lâm-pêng hū-kīn bô khah-kng ê hêng-chhiⁿ, só͘-í lán chit-má to̍h bô Lâm-ke̍k-chhiⁿ.
Kúi-ā chheng nî chêng, Tē-kiû ê chū-choán-te̍k chí-hiòng sió-khóa-á bô-kâng ê hong-hiòng.
Hit-tang-chūn ê Pak-ke̍k-chhiⁿ sī Chit-lú-chhiⁿ.
Sui-jiân-kóng Pak-ke̍k-chhiⁿ m̄-sī thiⁿ-téng siōng-kng ê chhiⁿ, m̄-koh i chiok hó chhoe ê.
In-ūi i chha-put-to kah Pak-táu-chhiⁿ khat-á lāi-té ê nn̄g-lia̍p chhiⁿ pái kāng pâi.
Pak-ke̍k-chhiⁿ chha-put-to to̍h tī chit-pak poeh tō͘ khoah ê iáⁿ-siōng tiong-ng.
Sī chi̍t-ê iōng só͘-ūi-chhú-lí ê hong-sek kā khah-àm ê hêng-chhiⁿ-kng ap-chè, ka-kiông Seng-hē-kan-seng-hûn (IFN) lāi-té khah-àm ê khì-thé kah thô͘-hún ê kng-tō͘.
Pak-ke̍k-chhiⁿ sī chi̍t-lia̍p Chō-hū-piàn-chhiⁿ, i ê piáu-bīn to̍h tau̍h-tau̍h-á phok-phok-thiàu, hō͘ i ê kng-tō͘ tī kúi-ā kang lāi piàn-hòa kúi-ā pha.

## [KIP] Pak-hong ê hîng-tshinn: Pak-ki̍k-tshinn kah pinn-á ê thôo-hún

Sī án-ná Pak-ki̍k-tshinn ē hō tsuè Pak-ki̍k-tshinn?
Siōng tsú-iàu ê guân-in sī, Pak-ki̍k-tshinn sī tī Tē-kîu tsū-tsuán-ti̍k pak-pîng lî lán siōng-kīn khah-kng ê hîng-tshinn.
Sóo-í, tng Tē-kîu leh tsū-tsuán ê sî-tsūn, hîng-tshinn to̍h ē se̍h Pak-ki̍k-tshinn kiânn, m̄-koh Pak-ki̍k-tshinn ē it-ti̍t tshāi tī hiah buē-tín-buē-tāng.
Tse tio̍h sī i tsiânn-tsuè Pak-ki̍k-tshinn ê guân-in.
In-uī tī tsū-tsuán-ti̍k lâm-pîng hū-kīn bô khah-kng ê hîng-tshinn, sóo-í lán tsit-má to̍h bô Lâm-ki̍k-tshinn.
Kuí-ā tshing nî tsîng, Tē-kîu ê tsū-tsuán-ti̍k tsí-hiòng sió-khuá-á bô-kâng ê hong-hiòng.
Hit-tang-tsūn ê Pak-ki̍k-tshinn sī Tsit-lú-tshinn.
Sui-jiân-kóng Pak-ki̍k-tshinn m̄-sī thinn-tíng siōng-kng ê tshinn, m̄-koh i tsiok hó tshue ê.
In-uī i tsha-put-to kah Pak-táu-tshinn khat-á lāi-té ê nn̄g-lia̍p tshinn pái kāng pâi.
Pak-ki̍k-tshinn tsha-put-to to̍h tī tsit-pak pueh tōo khuah ê iánn-siōng tiong-ng.
Sī tsi̍t-ê iōng sóo-uī-tshú-lí ê hong-sik kā khah-àm ê hîng-tshinn-kng ap-tsè, ka-kiông Sing-hē-kan-sing-hûn (IFN) lāi-té khah-àm ê khì-thé kah thôo-hún ê kng-tōo.
Pak-ki̍k-tshinn sī tsi̍t-lia̍p Tsō-hū-piàn-tshinn, i ê piáu-bīn to̍h ta̍uh-ta̍uh-á phok-phok-thiàu, hōo i ê kng-tōo tī kuí-ā kang lāi piàn-huà kuí-ā pha.

## [English] North Star: Polaris and Surrounding Dust

Why is Polaris called the North Star? First, [Polaris][Polaris] is the nearest [bright star][bright star] toward the north [spin axis][spin axis] of the Earth. Therefore, as the Earth turns, stars appear to revolve around Polaris, but Polaris itself always stays in the same northerly direction -- making it the [North Star][North Star]. Since no bright star is near the [south spin axis][south spin axis] of the Earth, there is currently [no South Star][no South Star]. Thousands of years ago, Earth's spin axis pointed in a slightly different direction so that [Vega was the North Star][Vega was the North Star]. Although [Polaris][Polaris] is not the brightest star on the sky, it is easily located because it is [nearly aligned with two stars][nearly aligned with two stars] in the cup of the [Big Dipper][Big Dipper]. [Polaris][Polaris] is near the center of the eight-degree wide [featured image][featured image], an image that has been [digitally manipulated][digitally manipulated] to suppress surrounding dim stars but accentuate the faint gas and dust of the [Integrated Flux Nebula][Integrated Flux Nebula] (IFN). The surface of [Cepheid][Cepheid] Polaris slowly [pulsates][pulsates], causing the star to [change its brightness][change its brightness] by a few percent over the course of a few days.

## 詞彙學習（台語漢字/POJ/KIP/華語漢字/English）

- 【北極星】Pak-ke̍k-chhiⁿ/Pak-ki̍k-tshinn/北極星/Polaris, North Star
- 【自轉軸】chū-choán-te̍k/tsū-tsuán-ti̍k/自轉軸/spin axis
- 【南極星】Lâm-ke̍k-chhiⁿ/Lâm-ki̍k-tshinn/南極星/South Star
- 【織女星】Chit-lú-chhiⁿ/Tsit-lú-tshinn/織女星/Vega
- 【北斗星】Pak-táu-chhiⁿ/Pak-táu-tshinn/北斗七星/Big Dipper
- 【星系間星雲】Seng-chè-kan Seng-hûn/Sing-tsè-kan Sing-hûn/共同照耀星雲/Integrated Flux Nebula (IFN)
- 【造父變星】Chō-hū-piàn-chhiⁿ/Tsō-hū-piàn-tshinn/造父變星/Cepheid



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[copyright]: https://apod.nasa.gov/apod/fap/lib/about_apod.html#srapply

[Polaris]:https://en.wikipedia.org/wiki/Polaris
[bright star]:https://apod.nasa.gov/apod/ap190625.html
[spin axis]:https://en.wikipedia.org/wiki/Axial_tilt#/media/File:AxialTiltObliquity.png
[North Star]:https://earthsky.org/brightest-stars/polaris-the-present-day-north-star
[south spin axis]:https://apod.nasa.gov/apod/ap210101.html
[south spin axis t]:https://apod.tw/daily/20210101/
[no South Star]:http://curious.astro.cornell.edu/our-solar-system/81-the-universe/stars-and-star-clusters/stargazing/374-is-there-a-south-star-intermediate
[Vega was the North Star]:https://www.space.com/21719-vega.html
[Polaris]:https://apod.nasa.gov/apod/ap150602.html
[nearly aligned with two stars]:https://apod.nasa.gov/apod/ap201116.html
[Big Dipper]:https://earthsky.org/favorite-star-patterns/big-and-little-dippers-highlight-northern-sky
[Polaris]:https://upload.wikimedia.org/wikipedia/commons/c/cb/Ursa_Minor_IAU.svg
[featured image]:https://www.instagram.com/p/CNkySjvHTjx/?utm_source=ig_web_copy_link
[digitally manipulated]:https://i.pinimg.com/originals/07/9c/3e/079c3ea0dce59cc171629800294b0f3d.jpg
[Integrated Flux Nebula]:https://apod.nasa.gov/apod/ap170627.html
[Cepheid]:https://starchild.gsfc.nasa.gov/docs/StarChild/questions/cepheids.html
[pulsates]:https://youtu.be/7ohkKiZTJOg
[change its brightness]:https://youtu.be/q-szkabhXQQ

---
title: 醋山天頂 ê 火星 kah 畢宿星團
date: 2021-04-06
publishdate: 2021-04-06T12:00:00+0800
tags: [畢宿星團, 毅力號, 探測車, 七姊妹仔星團, 火星]
hero: https://apod.nasa.gov/apod/fap/image/2104/MartianSisters_Rose_960.jpg
summary: Tī 這个 kng-liù-liù ê 山頭，這敢是一欉孤單 ê 樹仔？上開始可能是，毋閣咱來 kā 看較遠 leh！有一个足無閒 ê 宇宙等你來發現。
categories: [podcast]
vocals: [阿錕]
---

{{% apod %}}

- 原始文章：[Mars and the Pleiades Beyond Vinegar Hill](https://apod.nasa.gov/apod/ap210406.html)
- 影像來源 kah 版權：[Kristine Richer][Kristine Richer]
- 台文翻譯：[An-Li Tsai][An-Li Tsai] ([NCU][NCU])

{{< podcast "cko5xuq8piaxn0964c0sbsg3s" >}}

## [漢羅] 醋山天頂 ê 火星 kah 畢宿星團
Tī 這个 kng-liu-liu ê 山頭，敢干焦有這欉孤單 ê 樹仔爾爾？
上開始可能會叫是是按呢，毋閣咱來 kā [看較遠][look beyond] leh！
遐有一个 [足無閒 ê 宇宙][busy universe] 等你來發現。
實際上，咱代先會注意著 tī 樹仔倒爿彼粒 [火星][Mars]。
這粒紅色行星，這馬是 NASA [毅力號探測車][Perseverance rover] ê 新厝。
伊會當 tī [這個月][this month] 日頭落山 ê 時陣，tī 西爿 ê 地平線頂面看著。
Tī 樹仔 ê 正爿是 [畢宿星團][Pleiades]。
伊是一个足光 ê 星團，主要是由七粒藍色恆星組成 ê。
[這張相片][featured picture] 是 kā 幾若張無仝背景 kah 前景 ê 相片疊做一張 ê。
逐張攏是 tī 頂個月初，開幾若點鐘久 ê 時間，tī [加拿大][Canada] [Nova Scotia][Nova Scotia] 省 Milford ê [醋山][Vinegar Hill] ê 仝一位翕 ê。
彼當陣，火星行足慢 ê。
一暝過一暝，伊 to̍h 行 tī 遙遠 ê [七姊妹仔星團][Seven Sisters star cluster] 頭前。
後擺火星欲像今年三月按呢，[tī 天頂行倚到][angularly as close] 畢宿星團附近，to̍h 愛等到 [2038 年][in 2038] 矣。

## [POJ] Chhò͘-soaⁿ thiⁿ-téng ê Hóe-chhiⁿ kah Pit-siù seng-thoân

Tī chit-ê kng-liu-liu ê soaⁿ-thâu, kám kan-na ū chit-châng ko͘-toaⁿ ê chhiū-á niā-niā?
Siōng khai-sí khó-lêng ē kiò-sī sī án-ne, m̄-koh lán lâi kā khòaⁿ-khah-hn̄g leh!
Hia ū chi̍t-ê chiok bô-êng ê ú-tiū tán lí lâi hoat-hiān.
Si̍t-chè-siōng, lán tāi-seng ē chù-ì tio̍h tī chhiū-á tò-pêng hit-lia̍p Hóe-chhiⁿ.
Chi̍t-lia̍p âng-sek kiâⁿ-chhiⁿ chit-má sī NASA Gē-le̍k-hō thàm-chhek-chhia ê sin-chhù.
I ē-tàng tī chit-kò-goe̍h ji̍t-thâu lo̍h-soaⁿ ê sî-chūn, tī sai-pêng ê tē-pêng-sòaⁿ téng-bīn khòaⁿ-tio̍h.
Tī chhiū-á ê chiàⁿ-pêng sī Pit-siù seng-thoân.
I sī chi̍t-ê chiok-kng ê seng-thoân, chú-iàu sī iû chhit-lia̍p nâ-sek hêng-chhiⁿ cho͘-sêng ê.
Chit-tiuⁿ siòng-phìⁿ sī kā kúi-ā-tiuⁿ bô-kâng pōe-kéng kah chiân-kéng ê siòng-phìⁿ tha̍h chòe chi̍t-tiuⁿ ê.
Ta̍k-tiuⁿ lóng-sī tī téng-kò-goe̍h-chhoe, khai kúi-ā tiám-cheng kú ê sî-kan, tī Kha-ná-tā Nova Scotia séng Milford ê Chhò͘-soaⁿ ê kâng chi̍t-ūi hip--ê.
Hit-tang-chūn, Hóe-chhiⁿ kiâⁿ chiok bān ê.
Chi̍t-mî kòe chi̍t-mî, i to̍h kiâⁿ tī iâu-oán ê Chhit-chí-mōe-á seng-thoân thâu-chêng.
Āu-pái Hóe-chhiⁿ beh chhiūⁿ kin-nî saⁿ-goe̍h án-ne, tī thiⁿ-téng kiâⁿ-óa kàu Pit-siù seng-thoân hū-kūn, to̍h ài tán-kàu jī-khòng-sam-pat nî ah.


## [KIP] Tshòo-suann thinn-tíng ê Hué-tshinn kah Pit-siù sing-thuân

Tī tsit-ê kng-liu-liu ê suann-thâu, kám kan-na ū tsit-tsâng koo-tuann ê tshiū-á niā-niā?
Siōng khai-sí khó-lîng ē kiò-sī sī án-ne, m̄-koh lán lâi kā khuànn-khah-hn̄g leh!
Hia ū tsi̍t-ê tsiok bô-îng ê ú-tiū tán lí lâi huat-hiān.
Si̍t-tsè-siōng, lán tāi-sing ē tsù-ì tio̍h tī tshiū-á tò-pîng hit-lia̍p Hué-tshinn.
Tsi̍t-lia̍p âng-sik kiânn-tshinn tsit-má sī NASA Gē-li̍k-hō thàm-tshik-tshia ê sin-tshù.
I ē-tàng tī tsit-kò-gue̍h ji̍t-thâu lo̍h-suann ê sî-tsūn, tī sai-pîng ê tē-pîng-suànn tíng-bīn khuànn-tio̍h.
Tī tshiū-á ê tsiànn-pîng sī Pit-siù sing-thuân.
I sī tsi̍t-ê tsiok-kng ê sing-thuân, tsú-iàu sī iû tshit-lia̍p nâ-sik hîng-tshinn tsoo-sîng ê.
Tsit-tiunn siòng-phìnn sī kā kuí-ā-tiunn bô-kâng puē-kíng kah tsiân-kíng ê siòng-phìnn tha̍h tsuè tsi̍t-tiunn ê.
Ta̍k-tiunn lóng-sī tī tíng-kò-gue̍h-tshue, khai kuí-ā tiám-tsing kú ê sî-kan, tī Kha-ná-tā Nova Scotia síng Milford ê Tshòo-suann ê kâng tsi̍t-uī hip--ê.
Hit-tang-tsūn, Hué-tshinn kiânn tsiok bān ê.
Tsi̍t-mî kuè tsi̍t-mî, i to̍h kiânn tī iâu-uán ê Tshit-tsí-muē-á sing-thuân thâu-tsîng.
Āu-pái Hué-tshinn beh tshiūnn kin-nî sann-gue̍h án-ne, tī thinn-tíng kiânn-uá kàu Pit-siù sing-thuân hū-kūn, to̍h ài tán-kàu jī-khòng-sam-pat nî ah.
## [English] Mars and the Pleiades Beyond Vinegar Hill

Is this just a lonely tree on an empty hill? To start, perhaps, but [look beyond][look beyond]. There, a [busy universe][busy universe] may wait to be discovered. First, physically, to the left of the tree, is the planet [Mars][Mars]. The red planet, which is the new home to NASA's [Perseverance rover][Perseverance rover], remains visible [this month][this month] at sunset above the western horizon. To the tree's right is the [Pleiades][Pleiades], a bright cluster of stars dominated by several bright blue stars. The [featured picture][featured picture] is a composite of several separate foreground and background images taken within a few hours of each other, early last month, from the same location on [Vinegar Hill][Vinegar Hill] in Milford, [Nova Scotia][Nova Scotia], [Canada][Canada]. At that time, Mars was passing slowly, night after night, nearly in front of the distant [Seven Sisters star cluster][Seven Sisters star cluster]. The next time Mars will pass [angularly as close][angularly as close] to the Pleiades as it did in March will be [in 2038][in 2038].

## 詞彙學習（漢羅/POJ/KIP/華語/English）

- 【畢宿星團】Pit-siù seng-thoân/Pit-siù sing-thuân/畢宿星團/Pleiades
- 【毅力號】Gē-le̍k-hō/Gē-li̍k-hō/毅力號/Perseverance
- 【探測車】thàm-chhek-chhia/thàm-tshik-tshia/探測車/rover
- 【七姊妹仔星團】Chhit-chí-mōe-á/Tshit-tsí-muē-á/七姊妹星團/Seven Sisters star cluster



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[Kristine Richer]: https://www.instagram.com/kristinerosephotography/

[look beyond]: https://apod.nasa.gov/apod/ap181119.html
[busy universe]: https://apod.nasa.gov/apod/ap201025.html
[Mars]: https://solarsystem.nasa.gov/planets/mars/overview/
[Perseverance rover]: https://mars.nasa.gov/mars2020/
[this month]: https://solarsystem.nasa.gov/whats-up-skywatching-tips-from-nasa/
[Pleiades]: https://en.wikipedia.org/wiki/Pleiades
[featured picture]: https://www.facebook.com/kristinerosephotography/photos/3911583112213743
[Vinegar Hill]: https://www.saltwire.com/atlantic-canada/weather/cindys-snapshot/cindys-snapshot-moonrise-on-the-spring-equinox-294415/
[Nova Scotia]: https://youtu.be/cJcvxxGlk2I
[Canada]: https://commons.wikimedia.org/wiki/File:Nova_Scotia_in_Canada_2.svg
[Seven Sisters star cluster]: https://apod.nasa.gov/apod/ap200909.html
[angularly as close]: https://apod.nasa.gov/apod/ap151108.html
[in 2038]: https://earthsky.org/tonight/closest-mars-pleiades-conjunction-until-2038

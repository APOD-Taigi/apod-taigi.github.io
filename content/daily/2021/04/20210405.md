---
title: 面紗星雲：恆星爆炸了後 ê 煙光
date: 2021-04-05
publishdate: 2021-04-05T11:00:00+08:00
tags: [面紗星雲, 超新星爆炸, 天鵝環, 天鵝座, 哈伯太空望遠鏡, 超新星殘骸]
hero: https://apod.nasa.gov/apod/fap/image/2104/VeilDetail_Hubble_10743.jpg
summary: 像這款煙光 tī 咱銀河內底 ê 恆星攏會當看著。差不多 tī 7000 年前，有一粒恆星演化變做超新星爆炸，賰 ê 殘骸 to̍h 是這个面紗星雲。
---

{{% apod %}}

- 原始文章：[Veil Nebula: Wisps of an Exploded Star](https://apod.nasa.gov/apod/ap210405.html)
- 影像提供：[ESA/Hubble][ESA/Hubble] & [NASA][NASA], [Z. Levay][Z. Levay]
- 台文翻譯：[An-Li Tsai][An-Li Tsai] ([NCU][NCU])

## [漢羅] 面紗星雲：恆星爆炸了後 ê 煙光
像這款煙光 tī 咱銀河內底 ê 恆星攏會當看著。
差不多 tī 7000 年前，有一粒恆星演化變做 [超新星爆炸][supernova1]，賰 ê 殘骸 to̍h 是這个 [面紗星雲][Veil Nebula]。
彼陣，[脹大 ê 雲][expanding cloud] to̍h kah 月眉形 ê [月娘][Moon] giōng 欲平光。
彼當陣 ê 人，有幾若禮拜攏看會著這个光。
這件代誌 tī 人類拄開始有 [歷史記載][recorded history] ê 時陣有記錄著。
這个 [超新星殘骸][supernova remnant]，現此時嘛叫做 [天鵝環][Cygnus Loop]。
伊已經 giōng 欲消失去矣！
這馬 to̍h 愛用細台望遠鏡 tùi 天鵝 ê [星座][constellation]（[天鵝座][Cygnus]） ê [方向][directed] 去看 [才看會著][now visible]。
[面紗][Veil] [星雲][Nebula] 賰落來 ê 部份猶閣足大 ê。
所以 to̍h 算是伊離咱有 1400 [光年][light-years] 遠, 伊猶是有五粒 [月圓][full Moon] 遐爾大。
[這張影像][featured picture] 是 [哈伯太空望遠鏡][Hubble Space Telescope] kā 六張影像拼鬥起來 ê。
這个闊度干焦有 2 光年闊，是脹大 ê [超新星][supernova2] 殘骸 ê 小小一部份爾爾。
Tī [完整 ê 面紗星雲][complete Veil Nebula] 影像內底，to̍h 算是 [足頂真 ê 讀者][studious readers] 嘛無一定會當 [分辨伊 ê 雲絲][identify the featured filaments]。

## [POJ] Bīn-se seng-hûn: Hêng-chhiⁿ po̍k-chà liáu-āu ê ian-kng

Chhiūⁿ chit-khoán ian-kng tī lán ê Gîn-hô lāi-té ê hêng-chhiⁿ lóng ē-tàng khòaⁿ-tio̍h.
Chha-put-to tī chhit-chheng nî-chêng, ū chi̍t-lia̍p hêng-chhiⁿ ián-hòa piàn-chòe chhiau-sin-seng po̍k-chà, chhun-ê chân-hâi to̍h 是 chit-ê Bīn-se seng-hûn.
Hit-chūn, tiùⁿ-tōa--ê hûn to̍h kah goe̍h-bâi-hêng ê goe̍h-niû giōng-beh pêⁿ-kng.
Hit-tang-chūn ê lâng, ū kúi-ā lé-pài lóng ē-tàng khòaⁿ-tio̍h chit-ê kng.
Chit-kiāⁿ tāi-chì tī jîn-lūi tú khai-sí ū le̍k-sú-kì-chài ê sî-chūn ū kì-lo̍k--tio̍h.
Chit-ê chhiau-sin-seng chân-hâi, hiān-chú-sî mā kiò-chòe Thian-gô-khoân.
I í-keng giōng-beh siau-sit khì ah!
Chit-má to̍h ài iōng sè-tâi bōng-oán-kiàⁿ tùi Thian-gô ê seng-chō (Thian-gô-chō) ê hong-hiòng khì-khòaⁿ chiah khòaⁿ-ē-tio̍h.
Bīn-se seng-hûn chhun--lo̍h-lâi ê pō͘-hūn iáu-koh chiok-tōa--ê.
Só͘-í to̍h sǹg-sī i lî lán ū chi̍t-chheng-sì-pah kng-nî hn̄g, i iáu-sī ū gō͘-lia̍p goe̍h-îⁿ hiah-nī tōa.
Chit-tiuⁿ iáⁿ-siōng sī Ha-peh thài-khong-bōng-oán-kiàⁿ kā la̍k-tiùⁿ iáⁿ-siōng pheng-tàu khí-lâi ê.
Chi̍t-ê khoah-tō͘ ū nn̄g kng-nî khoah, sī tiùⁿ-tōa ê chhiau-sin-seng chân-hâi ê sió-sió chi̍t-pō͘-hūn niā-niā.
Tī oân-chéng ê Bīn-se seng-hûn iáⁿ-siōng lāi-té, to̍h sǹg-sī chiok téng-chin ê tho̍k-chiá mā bô-it-tēng ē-tàng hun-piān i ê hûn-si.


## [KIP] Bīn-se sing-hûn: Hîng-tshinn po̍k-tsà liáu-āu ê ian-kng

Tshīunn tsit-khuán ian-kng tī lán ê Gîn-hô lāi-té ê hîng-tshinn lóng ē-tàng khuànn-tio̍h.
Tsha-put-to tī tshit-tshing nî-tsîng, ū tsi̍t-lia̍p hîng-tshinn ián-huà piàn-tsuè tshiau-sin-sing po̍k-tsà, tshun-ê tsân-hâi to̍h 是 tsit-ê Bīn-se sing-hûn.
Hit-tsūn, tìunn-tuā--ê hûn to̍h kah gue̍h-bâi-hîng ê gue̍h-nîu giōng-beh pênn-kng.
Hit-tang-tsūn ê lâng, ū kuí-ā lé-pài lóng ē-tàng khuànn-tio̍h tsit-ê kng.
Tsit-kiānn tāi-tsì tī jîn-luī tú khai-sí ū li̍k-sú-kì-tsài ê sî-tsūn ū kì-lo̍k--tio̍h.
Tsit-ê tshiau-sin-sing tsân-hâi, hiān-tsú-sî mā kiò-tsuè Thian-gô-khuân.
I í-king giōng-beh siau-sit khì ah!
Tsit-má to̍h ài iōng sè-tâi bōng-uán-kiànn tuì Thian-gô ê sing-tsō (Thian-gô-tsō) ê hong-hiòng khì-khuànn tsiah khuànn-ē-tio̍h.
Bīn-se sing-hûn tshun--lo̍h-lâi ê pōo-hūn iáu-koh tsiok-tuā--ê.
Sóo-í to̍h sǹg-sī i lî lán ū tsi̍t-tshing-sì-pah kng-nî hn̄g, i iáu-sī ū gōo-lia̍p gue̍h-înn hiah-nī tuā.
Tsit-tiunn iánn-siōng sī Ha-peh thài-khong-bōng-uán-kiànn kā la̍k-tìunn iánn-siōng phing-tàu khí-lâi ê.
Tsi̍t-ê khuah-tōo ū nn̄g kng-nî khuah, sī tìunn-tuā ê tshiau-sin-sing tsân-hâi ê sió-sió tsi̍t-pōo-hūn niā-niā.
Tī uân-tsíng ê Bīn-se sing-hûn iánn-siōng lāi-té, to̍h sǹg-sī tsiok tíng-tsin ê tho̍k-tsiá mā bô-it-tīng ē-tàng hun-piān i ê hûn-si.




## [English] Veil Nebula: Wisps of an Exploded Star

Wisps like this are all that remain visible of a Milky Way star. About 7,000 years ago that star exploded in a [supernova][supernova1] leaving the [Veil Nebula][Veil Nebula]. At the time, the [expanding cloud][expanding cloud] was likely as bright as a crescent [Moon][Moon], remaining visible for weeks to people living at the dawn of [recorded history][recorded history]. Today, the resulting [supernova remnant][supernova remnant], also known as the [Cygnus Loop][Cygnus Loop], has faded and is [now visible][now visible] only through a small telescope [directed][directed] toward the [constellation][constellation] of the Swan ([Cygnus][Cygnus]). The remaining [Veil][Veil] [Nebula][Nebula] is physically huge, however, and even though it lies about 1,400 [light-years][light-years] distant, it covers over five times the size of the [full Moon][full Moon]. The [featured picture][featured picture] is a [Hubble Space Telescope][Hubble Space Telescope] mosaic of six images together covering a span of only about two light years, a small part of the expansive [supernova][supernova2] remnant. In images of the [complete Veil Nebula][complete Veil Nebula], even [studious readers][studious readers] might not be able to [identify the featured filaments][identify the featured filaments].

## 詞彙學習（台語漢字/POJ/KIP/華語漢字/English）

- 【面紗星雲】Bīn-se seng-hûn/Bīn-se sing-hûn/面紗星雲/Veil Nebula
- 【超新星爆炸】chhiau-sin-seng po̍k-chà/tshiau-sin-sing po̍k-tsà/超新星爆炸/supervnoa explosion
- 【月眉形】goe̍h-bâi-hêng/gue̍h-bâi-hîng/新月形/crescent moon
- 【超新星殘骸】chhiau-sin-seng chân-hâi/tshiau-sin-sing tsân-hâi/超新星殘骸/supernova remnant
- 【天鵝環】Thian-gô-khoân/Thian-gô-khuân/天鵝環/Cygnus Loop
- 【天鵝座】Thian-gô-chō/Thian-gô-tsō/天鵝座/the constellation Cygnus
- 【哈伯太空望遠鏡】Ha-peh thài-khong-bōng-oán-kiàⁿ/Ha-peh thài-khong-bōng-uán-kiànn/哈伯太空望遠鏡/Hubble Space Telescope




{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[ESA/Hubble]: https://esahubble.org/
[NASA]: https://www.nasa.gov/
[Z. Levay]: https://www.stsci.edu/contents/newsletters/2018-volume-35-issue-03/karen-and-zolt-levay-retire

[supernova1]: http://heasarc.gsfc.nasa.gov/docs/snr.html
[Veil Nebula]: http://www.skyhound.com/sh/archive/aug1/NGC_6960.html
[expanding cloud]: https://apod.nasa.gov/apod/ap010928.html
[Moon]: https://apod.nasa.gov/apod/ap120205.html
[recorded history]: http://news.bbc.co.uk/1/hi/sci/tech/334517.stm
[supernova remnant]: https://apod.nasa.gov/apod/fap/supernova_remnants.html
[Cygnus Loop]: https://apod.nasa.gov/apod/ap200928.html
[now visible]: https://www.youtube.com/watch?v=_O7l9m2pFXM
[directed]: https://www.youtube.com/watch?v=3qOmu-5Uanc
[constellation]: https://en.wikipedia.org/wiki/Constellation
[Cygnus]: https://en.wikipedia.org/wiki/Cygnus_(constellation)
[Veil]: http://en.wikipedia.org/wiki/Veil
[Nebula]: https://en.wikipedia.org/wiki/Veil_Nebula
[light-years]: https://chandra.harvard.edu/photo/cosmic_distance.html
[full Moon]: https://apod.nasa.gov/apod/ap160201.html
[featured picture]: https://esahubble.org/images/potw2113a/
[Hubble Space Telescope]: https://www.nasa.gov/mission_pages/hubble/story/index.html
[supernova2]: https://www.nasa.gov/audience/forstudents/5-8/features/nasa-knows/what-is-a-supernova.html
[complete Veil Nebula]: https://apod.nasa.gov/apod/ap191031.html
[studious readers]: https://previews.123rf.com/images/duben/duben1907/duben190700009/128483090-dog-reading-book-with-eyeglasses-professor-behind-the-book.jpg
[identify the featured filaments]: http://asterisk.apod.com/discuss_apod.php?date=210405

---
title: Messier 106
date: 2021-04-09
publishdate: 2021-04-09T12:00:00+0800
tags: [NGC 4258, NGC 4248, M106, Seyfert 型, 活潑星系, 大熊座, 獵犬座, Pierre Mechain, Charles Messier, 烏洞, 捲螺仔星系]
hero: https://apod.nasa.gov/apod/fap/image/2104/M106-NOAO-HST-1024c.jpg
summary: 這个美妙 ê 天體 to̍h tī 大隻熊（大熊座）附近，去予獵狗（獵犬座）ê 恆星箍 tī 內底。伊是 1781 年去予法國天文學家 Pierre Mechain 發現 ê。

---

{{% apod %}}

- 原始文章：[Messier 106](https://apod.nasa.gov/apod/ap210409.html)
- 影像提供：[NASA][NASA], [Hubble Legacy Archive][Hubble Legacy Archive], [Kitt Peak National Observatory][Kitt Peak National Observatory];
- 業餘資料 kah 處理 ê [版權][Copyright]：[Robert Gendler][Robert Gendler]
- 台文翻譯：[An-Li Tsai][An-Li Tsai] ([NCU][NCU])

## [漢羅] Messier 106
這个美妙 ê 天體 to̍h tī [大隻熊][Great Bear]（大熊座）附近，去予 [獵狗][Hunting Dogs]（獵犬座）ê 恆星箍 tī 內底。
伊是 1781 年去予 [使用公制][metric] ê 法國天文學家 [Pierre Mechain] [發現][discovered] ê。
了後，才予伊 ê 朋友兼同事 Charles Messier 收入去 Messier 星表內底，號做 M106。
近代 ê 深空望遠鏡影像顯示，伊是一粒 [宇宙島][island universe]，是一个差不多 3 萬光年闊 ê 捲螺仔星系，to̍h tī 離咱銀河內底 ê 恆星 2100 萬光年遠 ê 所在。
伊 ê 中心有一粒足光 ê 銀核。
[這个予人讚嘆 ê 星系畫面][this stunning galaxy portrait]，是 ùi 業餘 kah 專業 ê 天文望遠鏡影像 kā 敆做伙 ê。
影像內底明顯看會著 ê，是少年 ê 藍光星團 kah 紅色 ê 恆星托兒所。
In to̍h 綴著星系 ê [捲螺仔手骨][spiral arms] 方向。
你嘛看會著足明顯 ê 紅色 [噴流][jets of]，伊是水素氣體發出 ê 光。
除了正爿下跤 ê 細粒星系伴 NGC 4248 以外，猶閣會當 tī 這幅圖內底揣著四散 ê 背景星系。
M106，嘛號做 NGC 4258，是一粒鄰近 ê Seyfert 型活潑星系。
In ê [光譜][across the spectrum] ùi 電波到 X-光攏看會著。
活潑星系 ê 動力，是 ùi 落落去 [星系中心大質量烏洞][central black hole] ê 物質提供 ê。

## [POJ] Messier it-khòng-lio̍k

Chit-ê bí-miāu ê thian-thé to̍h tī tōa-chiah-hîm (Tōa-hîm-chō) hū-kīn, khì hō͘ la̍h-kàu (La̍h-khián-chō) ê hêng-chhiⁿ kho͘ tī lāi-té.
I sī it-chhit-pat-it nî khì hō͘ sú-iōng kong-chè ê Hoat-kok thian-bûn-ha̍k-ka Pierre Mechain hoat-hiān ê.
Liáu-āu, chiah hō͘ i ê pêng-iú kiam tông-sū Charles Messier siu ji̍p-khì Messier seng-pió lāi-té, hō-chòe M-it-khòng-lio̍k.
Kīn-tāi ê chhim-khong bōng-oán-kiàⁿ iáⁿ-siōng hián-sī, i sī chi̍t-lia̍p ú-tiū-tó, sī chi̍t-ê chha-put-to saⁿ bān kng-nî khoah ê kńg-lê-á seng-hē, to̍h tī lî lán Gîn-hô lāi-té ê hêng-chhiⁿ nn̄g-chheng-chi̍t-pah bān kng-nî hn̄g ê só͘-chāi.
I ê tiong-sim ū chi̍t-lia̍p chiok-kng ê gîn-he̍k.
Chit-ê hō͘ lâng chàn-thàn ê seng-hē ōe-bīn, sī ùi gia̍p-û kah choan-gia̍p ê thian-bûn bōng-oán-kiàⁿ iáⁿ-siōng kā kap-chòe-hóe--ê.
Iáⁿ-siōng lāi-té bêng-hián khòaⁿ-ē-tio̍h ê, sī siàu-liân ê nâ-kng seng-thoân kah âng-sek ê hêng-chhiⁿ thok-jî-só͘.
In to̍h tòe-tio̍h seng-hē ê kńg-lê-á chhiú-kut hong-hiòng.
Lí mā khòaⁿ-ē-tio̍h chiok bêng-hián ê âng-sek phùn-liû, i sī chúi-sò͘ khì-thé hoat--chhut ê kng.
Tû-liáu chiàⁿ-pêng-ē-kha ê sè-lia̍p seng-hē-phōaⁿ NGC sù-jī-sù-pat ì-gōa, iáu-koh ē-tàng tī chit-pak-tô͘ lāi-té chhōe-tio̍h sì-sòaⁿ--ê pōe-kéng seng-hē.
M-it-khòng-lio̍k, mā hō-chòe NGC sù-jī-ngó͘-pat, sī chi̍t-lia̍p lîn-kīn ê Seyfert-hêng oa̍h-phoat seng-hē.
In ê kng-phó͘ ùi tiān-pho kàu X-kng lóng khòaⁿ-ē-tio̍h.
Oa̍h-phoat seng-hē ê tōng-le̍k, sī ùi lak-lo̍h-khì seng-hē tiong-sim tōa-chit-liōng o͘-tōng ê bu̍t-chit the̍h-kiong--ê.


## [KIP] Messier it-khòng-lio̍k

Tsit-ê bí-miāu ê thian-thé to̍h tī tuā-tsiah-hîm (Tuā-hîm-tsō) hū-kīn, khì hōo la̍h-kàu (La̍h-khián-tsō) ê hîng-tshinn khoo tī lāi-té.
I sī it-tshit-pat-it nî khì hōo sú-iōng kong-tsè ê Huat-kok thian-bûn-ha̍k-ka Pierre Metsain huat-hiān ê.
Liáu-āu, tsiah hōo i ê pîng-íu kiam tông-sū Tsarles Messier siu ji̍p-khì Messier sing-pió lāi-té, hō-tsuè M-it-khòng-lio̍k.
Kīn-tāi ê tshim-khong bōng-uán-kiànn iánn-siōng hián-sī, i sī tsi̍t-lia̍p ú-tīu-tó, sī tsi̍t-ê tsha-put-to sann bān kng-nî khuah ê kńg-lê-á sing-hē, to̍h tī lî lán Gîn-hô lāi-té ê hîng-tshinn nn̄g-tshing-tsi̍t-pah bān kng-nî hn̄g ê sóo-tsāi.
I ê tiong-sim ū tsi̍t-lia̍p tsiok-kng ê gîn-hi̍k.
Tsit-ê hōo lâng tsàn-thàn ê sing-hē uē-bīn, sī uì gia̍p-û kah tsuan-gia̍p ê thian-bûn bōng-uán-kiànn iánn-siōng kā kap-tsuè-hué--ê.
Iánn-siōng lāi-té bîng-hián khuànn-ē-tio̍h ê, sī siàu-liân ê nâ-kng sing-thuân kah âng-sik ê hîng-tshinn thok-jî-sóo.
In to̍h tuè-tio̍h sing-hē ê kńg-lê-á tshíu-kut hong-hiòng.
Lí mā khuànn-ē-tio̍h tsiok bîng-hián ê âng-sik phùn-lîu, i sī tsuí-sòo khì-thé huat--tshut ê kng.
Tû-liáu tsiànn-pîng-ē-kha ê sè-lia̍p sing-hē-phuānn NGC sù-jī-sù-pat ì-guā, iáu-koh ē-tàng tī tsit-pak-tôo lāi-té tshuē-tio̍h sì-suànn--ê puē-kíng sing-hē.
M-it-khòng-lio̍k, mā hō-tsuè NGC sù-jī-ngóo-pat, sī tsi̍t-lia̍p lîn-kīn ê Seyfert-hîng ua̍h-phuat sing-hē.
In ê kng-phóo uì tiān-pho kàu X-kng lóng khuànn-ē-tio̍h.
Ua̍h-phuat sing-hē ê tōng-li̍k, sī uì lak-lo̍h-khì sing-hē tiong-sim tuā-tsit-liōng oo-tōng ê bu̍t-tsit the̍h-kiong--ê.

## [English] Messier 106

Close to the [Great Bear][Great Bear] (Ursa Major) and surrounded by the stars of the [Hunting Dogs][Hunting Dogs] (Canes Venatici), this celestial wonder was [discovered][discovered] in 1781 by the [metric][metric] French astronomer [Pierre Mechain][Pierre Mechain]. Later, it was added to the catalog of his friend and colleague Charles Messier as [M106][M106]. Modern deep telescopic views reveal it to be an [island universe][island universe] - a spiral galaxy around 30 thousand light-years across located only about 21 million light-years beyond the stars of the Milky Way. Along with a bright central core, [this stunning galaxy portrait][this stunning galaxy portrait], a composite of image data from amateur and professional telescopes, highlights youthful blue star clusters and reddish stellar nurseries tracing the galaxy's [spiral arms][spiral arms]. It also shows off remarkable reddish [jets of][jets of] glowing hydrogen gas. In addition to small companion galaxy NGC 4248 at bottom right, background galaxies can be found scattered throughout the frame. M106, also known as NGC 4258, is a nearby example of the Seyfert class of active galaxies, seen [across the spectrum][across the spectrum] from radio to X-rays. Active galaxies are powered by matter falling into a massive [central black hole][central black hole].

## 詞彙學習（台語漢字/POJ/KIP/華語漢字/English）

- 【大熊座】Tōa-hîm-chō/Tuā-hîm-tsō/大熊座/Ursa Major
- 【獵犬座】La̍h-khián-chō/La̍h-khián-tsō/獵犬座/Canes Venatici
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【銀核】gîn-he̍k/gîn-hi̍k/銀核/galactic core
- 【捲螺仔手骨】kńg-lê-á chhiú-kut/kńg-lê-á tshíu-kut/螺旋手臂/spiral arm
- 【業餘】gia̍p-û/gia̍p-û/業餘/amateur
- 【噴流】phùn-liû/phùn-lîu/噴流/jet
- 【水素】chúi-sò͘/tsuí-sòo/氫/hydrogen
- 【星系伴】seng-hē-phōaⁿ/sing-hē-phuānn/伴星系/companion galaxy
- 【活潑星系】oa̍h-phoat-seng-hē/ua̍h-phuat-sing-hē/活躍星系/active galaxy



{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[NASA]: https://www.nasa.gov/
[Hubble Legacy Archive]: https://hla.stsci.edu/
[Kitt Peak National Observatory]: https://www.noao.edu/kpno/
[Copyright]: https://apod.nasa.gov/apod/fap/lib/about_apod.html#srapply
[Robert Gendler]: http://www.robgendlerastropics.com/

[Great Bear]: https://www.aavso.org/myths-uma
[Hunting Dogs]: http://en.wikipedia.org/wiki/Canes_Venatici
[discovered]: https://www.messier.seds.org/Mdes/dm106.html
[metric]: https://en.wikipedia.org/wiki/History_of_the_metre
[Pierre Mechain]: https://www.messier.seds.org/xtra/history/pmechain.html
[M106]: https://www.messier.seds.org/m/m106.html
[island universe]: https://apod.nasa.gov/apod/ap100109.html
[this stunning galaxy portrait]: http://www.robgendlerastropics.com/M106-NOAO-HST.html
[spiral arms]: https://apod.nasa.gov/apod/ap070411.html
[jets of]: http://arxiv.org/abs/astro-ph/0703307
[across the spectrum]: https://science.nasa.gov/ems
[central black hole]: http://www.cosmotography.com/images/supermassive_blackholes_drive_galaxy_evolution.html

---
title: SpaceX 載人太空船 2 號發射了後 ê 軌跡 kah 煙流
date: 2021-04-24
publishdate: 2021-04-24T12:00:00+0800
tags: [SpaceX, 載人太空船 2 號, 國際太空站, 縮時攝影, 奮進號, 遠征 65 號任務, Falcon 9 號火箭]
hero: https://www.youtube.com/watch?v=badXkJ6BnOs
summary: 天頂發生啥物代誌？昨昏早天欲光 ê 時陣， tī 美國 Florida 州 ê Indian 港海岸敢若真平靜。毋閣隨 to̍h 有一台火箭發射，kā 天頂照予光。
categories: [podcast]
vocals: [阿錕]
---

{{% apod %}}

- 原始文章：[Streak and Plume from SpaceX Crew-2 Launch](https://apod.nasa.gov/apod/ap210424.html)
- 影片來源 kah 版權：[Eric Holland](https://www.youtube.com/user/eric72holland/)
- 台文翻譯：[An-Li Tsai][An-Li Tsai] ([NCU][NCU])

{{< podcast "ckp73pti11j2h0858gkqvze9f" >}}

## [漢羅] SpaceX 載人太空船 2 號發射了後 ê 軌跡 kah 煙流
天頂發生啥物代誌？
昨昏早天欲光 ê 時陣， tī [美國][USA] [Florida][Florida] 州 ê [Indian 港海岸][Indian Harbor Beach] 敢若真平靜。
毋閣隨 to̍h 有一台 [火箭發射][rocket launch]，kā 天頂照予光。
To̍h tī 北爿， [NASA SpaceX 載人太空船 2 號任務][NASA's SpaceX Crew-2 Mission] 載一台足厲害 ê [Falcon 9 號][Falcon 9] 火箭，衝入去太空中。
這个 [縮時攝影影片][featured time-lapse video] 是 kā 12 分鐘 [櫼做][compressing] 8 秒鐘，欲予咱看 tī 遠方倒爿遮爾光 ê 發射煙流。
這个 [火箭升懸][rocket rises] 到愈來愈薄 ê [大氣層][atmosphere]，予伊 ê 煙流湠開，to̍h 親像 [日頭拄 peh--起來 ê 時][rising Sun]，kā 天頂照予光仝款。
當 [載人太空船 2 號][Crew-2a] tī 地平線消失 ê 時陣，Falcon 9 號 ê [第一節火箭欲轉來][returning first stage]，按算欲降落 tī [大西洋][Atlantic Ocean] ê SpaceX [駁船][barge] 面頂。
咱會當看著伊降落過程產生 ê 煙流。
Tī 太空中，[奮進號載人太空船][Endeavour crew capsule] 按算 tī 今仔日透早，送四位太空人 tī [國際太空站][International Space Station]（ISS）靠岸。
[載人太空船 2 號][Crew-2b] ê 太空人參加 [遠征 65 號任務][Expedition 65]，來幫贊進行其他任務需要 ê [藥物試驗][drug tests]。
伊用 ê [組織晶片][tissue chips] 是一款真細 ê [微流體晶片][microfluidic chips]，會當模擬人類 ê 器官。
這个試驗會 tī ISS ê [微重力][microgravity] 環境內底快速進行。

## [POJ] SpaceX chài-lâng thài-khong-chûn jī hō hoat-siā liáu-āu ê kúi-jiah kah ian-liû
Thiⁿ-téng hoat-seng siáⁿ-mih tāi-chì?
Cha-hng chái thiⁿ beh kng ê sî-chūn, tī Bí-kok Florida chiu ê Indian káng hái-hōaⁿ ká-ná chin pêng-chēng.
M̄-koh sûi to̍h ū chi̍t-tâi hóe-chìⁿ hoat-siā, kā thiⁿ-téng chiò hō͘ kng.
To̍h tī pak-pêng, NASA SpaceX chài-lâng thài-khong-chûn jī hō jīm-bū chài chi̍t-tâi chiok lī-hāi ê Falcon kàu hō hóe-chìⁿ, chhiong--ji̍p-khì thài-khong tiong.
Chit-ê sok-sî-liap-iáⁿ iáⁿ-phìⁿ sī kā cha̍p-jī hun-cheng chiⁿ-chò peh bió-cheng, beh hō͘ lán khòaⁿ tī oán-hong tò-pêng chiah-nī kng ê hoat-siā ian-liû.
Chit-ê hóe-chìⁿ seng-koân kàu lú-lâi-lú-po̍h ê tōa-khì-chân, hō i ê ian-liû thòaⁿ-khui, to̍h chhiⁿ-chhiūⁿ ji̍t-thâu tú peh--khí-lâi ê sî, kā thiⁿ-téng chiò hō͘ kng kāng-khoán.
Tng chài-lâng thài-khong-chûn jī hō tī tē-pêng-sòaⁿ siau-sit ê sî-chūn, Falcon kàu hō ê tē-it-chat hóe-chìⁿ beh tńg--lâi, àn-sǹg beh kàng-lo̍h tī Tāi-se-iûⁿ ê SapceX pok-chûn bīn-téng.
Lán ē-tàng khòaⁿ-tio̍h i kàng-lo̍h kòe-têng sán-seng ê ian-liû.
Tī thài-khong tiong, Hùn-chìn-hō chài-lâng thài-khong-chûn àn-sǹg tī kin-á-ji̍t thàu-chá, sàng sì ūi thài-khong-jîn tī Kok-chè-thài-khong-chām khò-hōaⁿ.
Chài-lâng thài-khong-chûn jī hō ê thài-khong-jîn chham-ka Oán-cheng la̍k-cha̍p-gō͘ hō jīm-bū, lâi pang-chān chìn-hêng kî-tha jīm-bū su-iàu--ê io̍h-bu̍t chhì-giām.
I iōng ê cho͘-chit cheng-phìⁿ sī chi̍t-khoán chin-sè ê bî-liû-thé cheng-phìⁿ, ē-tàng bô͘-gí jîn-lūi ê khì-koan.
Chit-ê chhì-giām ē tī ISS ê bî-tiōng-le̍k khoân-kéng lāi-té khoài-sok chìn-hêng.


## [KIP] SpaceX tsài-lâng thài-khong-tsûn jī hō huat-siā liáu-āu ê kuí-jiah kah ian-liû
Thinn-tíng huat-sing siánn-mih tāi-tsì?
Tsa-hng tsái thinn beh kng ê sî-tsūn, tī Bí-kok Florida tsiu ê Indian káng hái-huānn ká-ná tsin pîng-tsīng.
M̄-koh suî to̍h ū tsi̍t-tâi hué-tsìnn huat-siā, kā thinn-tíng tsiò hōo kng.
To̍h tī pak-pîng, NASA SpaceX tsài-lâng thài-khong-tsûn jī hō jīm-bū tsài tsi̍t-tâi tsiok lī-hāi ê Falcon kàu hō hué-tsìnn, tshiong--ji̍p-khì thài-khong tiong.
Tsit-ê sok-sî-liap-iánn iánn-phìnn sī kā tsa̍p-jī hun-tsing tsinn-tsò peh bió-tsing, beh hōo lán khuànn tī uán-hong tò-pîng tsiah-nī kng ê huat-siā ian-liû.
Tsit-ê hué-tsìnn sing-kuân kàu lú-lâi-lú-po̍h ê tuā-khì-tsân, hō i ê ian-liû thuànn-khui, to̍h tshinn-tshiūnn ji̍t-thâu tú peh--khí-lâi ê sî, kā thinn-tíng tsiò hōo kng kāng-khuán.
Tng tsài-lâng thài-khong-tsûn jī hō tī tē-pîng-suànn siau-sit ê sî-tsūn, Falcon kàu hō ê tē-it-tsat hué-tsìnn beh tńg--lâi, àn-sǹg beh kàng-lo̍h tī Tāi-se-iûnn ê SapceX pok-tsûn bīn-tíng.
Lán ē-tàng khuànn-tio̍h i kàng-lo̍h kuè-tîng sán-sing ê ian-liû.
Tī thài-khong tiong, Hùn-tsìn-hō tsài-lâng thài-khong-tsûn àn-sǹg tī kin-á-ji̍t thàu-tsá, sàng sì uī thài-khong-jîn tī Kok-tsè-thài-khong-tsām khò-huānn.
Tsài-lâng thài-khong-tsûn jī hō ê thài-khong-jîn tsham-ka Uán-tsing la̍k-tsa̍p-gōo hō jīm-bū, lâi pang-tsān tsìn-hîng kî-tha jīm-bū su-iàu--ê io̍h-bu̍t tshì-giām.
I iōng ê tsoo-tsit tsing-phìnn sī tsi̍t-khuán tsin-sè ê bî-liû-thé tsing-phìnn, ē-tàng bôo-gí jîn-luī ê khì-kuan.
Tsit-ê tshì-giām ē tī ISS ê bî-tiōng-li̍k khuân-kíng lāi-té khuài-sok tsìn-hîng.

## [English] Streak and Plume from SpaceX Crew-2 Launch
What's happening in the sky? The pre-dawn sky first seemed relatively serene yesterday morning over [Indian Harbor Beach][Indian Harbor Beach] in [Florida][Florida], [USA][USA]. But then it lit up with a [rocket launch][rocket launch]. Just to the north, [NASA's SpaceX Crew-2 Mission][NASA's SpaceX Crew-2 Mission] blasted into space aboard a powerful [Falcon 9][Falcon 9] rocket. The [featured time-lapse video][featured time-lapse video] -- [compressing][compressing] 12-minutes into 8-seconds -- shows the bright launch plume starting on the far left. The [rocket rises][rocket rises] into an increasingly thin [atmosphere][atmosphere], causing its plume to spread out just as it is lit by the [rising Sun][rising Sun]. As the [Crew-2][Crew-2a] capsule disappears over the horizon, the landing plume of the [returning first stage][returning first stage] of the Falcon 9 descending toward the SpaceX [barge][barge] in the [Atlantic Ocean][Atlantic Ocean] can be seen. Up in space, the [Endeavour crew capsule][Endeavour crew capsule] is expected to dock with the [International Space Station][International Space Station] (ISS) this morning, delivering four astronauts. The [Crew-2][Crew-2b] astronauts join [Expedition 65][Expedition 65] to help conduct, among other tasks, [drug tests][drug tests] using [tissue chips][tissue chips] -- small [microfluidic chips][microfluidic chips] that simulate human organs -- that run rapidly in ISS's [microgravity][microgravity].

## 詞彙學習（漢羅/POJ/KIP/華文/English）

- 【煙流】ian-liû/ian-liû/羽狀流/plume
- 【火箭】hóe-chìⁿ/hué-tsìnn/火箭/rocket
- 【縮時攝影】sok-sî-liap-iáⁿ/sok-sî-liap-iánn/縮時攝影/time-lapse
- 【奮進號】Hùn-chìn-hō/Hùn-tsìn-hō/奮進號/Endeavour
- 【駁船】pok-chûn/pok-tsûn/駁船/barge
- 【國際太空站】Kok-chè-thài-khong-chûn/Kok-tsè-thài-khong-tsûn/國際太空站/International Space Station (ISS)
- 【遠征 65 號任務】Oán-cheng la̍k-cha̍p-gō͘ hō jīm-bū/Uán-tsing la̍k-tsa̍p-gōo hō jīm-bū/遠征 65 號任務/Expedition 65
- 【組織晶片】cho͘-chit cheng-phìⁿ/tsoo-chit tsing-phìnn/組織晶片/tissue chips
- 【微流體晶片】bî-liû-thé cheng-phìⁿ/bî-liû-thé tsing-phìnn/微流體晶片/microfluidic chips
- 【微重力】bî-tiōng-le̍k/bî-tiōng-li̍k/微重力/microgravity

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[Indian Harbor Beach]:https://en.wikipedia.org/wiki/Indian_Harbour_Beach,_Florida
[Florida]:https://en.wikipedia.org/wiki/Florida
[USA]:https://www.cia.gov/the-world-factbook/countries/united-states/
[rocket launch]:https://youtu.be/lW07SN3YoLI?t=16130
[NASA's SpaceX Crew-2 Mission]:https://blogs.nasa.gov/crew-2/2021/04/23/nasa-spacex-officials-thrilled-with-crew-2-launch-success/
[Falcon 9]:https://www.spacex.com/vehicles/falcon-9/
[featured time-lapse video]:https://www.youtube.com/watch?v=2lmisMgE_Oc
[compressing]:https://i.pinimg.com/736x/62/f1/fe/62f1fe59e5e8ed26d724f701adc5be0b.jpg
[rocket rises]:https://youtu.be/badXkJ6BnOs
[atmosphere]:https://climatekids.nasa.gov/whats-in-the-atmosphere/
[rising Sun]:https://apod.nasa.gov/apod/ap201221.html
[Crew-2a]:https://en.wikipedia.org/wiki/SpaceX_Crew-2
[returning first stage]:https://apod.nasa.gov/apod/ap151228.html
[barge]:https://en.wikipedia.org/wiki/Autonomous_spaceport_drone_ship
[Atlantic Ocean]:https://en.wikipedia.org/wiki/Atlantic_Ocean
[Endeavour crew capsule]:https://en.wikipedia.org/wiki/Crew_Dragon_Endeavour
[International Space Station]:https://apod.nasa.gov/apod/ap151109.html
[Crew-2b]:https://www.nasa.gov/subject/19027/crew2/
[Expedition 65]:https://www.nasa.gov/mission_pages/station/expeditions/expedition65/index.html
[drug tests]:https://www.nasa.gov/mission_pages/station/research/news/crew-2-microgravity-science-space-station
[tissue chips]:https://en.wikipedia.org/wiki/Organ-on-a-chip
[microfluidic chips]:https://youtu.be/dxz10In1774
[microgravity]:https://www.nasa.gov/audience/forstudents/5-8/features/nasa-knows/what-is-microgravity-58.html

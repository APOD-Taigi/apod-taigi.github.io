---
title: 迒過北極天頂 ê 彎弓橋
date: 2021-01-13
tags: [北極, 彎弓橋, 圓栱橋, 中央盤, 恆星, 星雲, 星橋, 行星, 仙女座星系, 大氣層, 北斗星, 挪威]
hero: https://apod.nasa.gov/apod/image/2101/ArcticSky_Cobianchi_1080_annotated.jpg
summary: 天頂彼兩 ê 大大 ê 彎弓橋是啥物？佇倒手爿彼个你可能知影，是咱銀河 ê 中央盤。
aliases:
  - /2021/01/20210113.html
---

{{% apod %}}

- 原始文章：[Arches Across an Arctic Sky](https://apod.nasa.gov/apod/ap210113.html)
- 影像來源佮版權：[Giulio Cobianchi](https://giuliocobianchi.com/about/)
- 台文翻譯：[An-Li Tsai](mailto:thianbun.taigi@gmail.com) ([NCU](https://www.astro.ncu.edu.tw))
- APOD 年度回顧 (2020):[RJN's Night Sky 網路課程](https://youtu.be/smDKWEE77Gs?t=383)

## [漢羅] 迒過北極天頂 ê 彎弓橋

天頂彼兩 ê 大大 ê 彎弓橋是啥物？Tī 倒手爿彼个你可能知影，是咱 [銀河](https://solarsystem.nasa.gov/resources/285/the-milky-way-galaxy/) ê 中央盤。Tī 這个大盤仔內底 ê 恆星 kah 星雲，to̍h 愛 tī 南半球較看會著。Tī 這个星橋下跤，彼粒 [生鉎 ê 柑仔色](https://apod.nasa.gov/apod/ap970804.html) 行星是 [火星](https://solarsystem.nasa.gov/planets/mars/overview/)，另外彼个有形體 ê 是 [仙女座星系](https://apod.nasa.gov/apod/ap150830.html)。Tī 這个 [冷吱吱](https://pbs.twimg.com/media/DKSyMr2UEAAUL70?format=jpg) ê 北極暗暝，有幾分鐘仔，正手爿出現第二个 [大彎弓橋](https://apod.nasa.gov/apod/ap200531.html)，這是 [極光](https://spaceplace.nasa.gov/aurora/en/)，另外一半愛 tī 北半球才看會著。極光比恆星離咱較近，伊其實是地球較懸 ê [大氣層](https://www.nasa.gov/mission_pages/sunearth/science/atmosphere-layers2.html) 內底 leh 發光 ê 空氣。Tī [青色 ê 極光橋](https://apod.nasa.gov/apod/ap190322.html) 面頂，有咱 [熟似](https://apod.tw/daily/20210112/) ê [北斗星](https://en.wikipedia.org/wiki/Big_Dipper)。[這張數位影像](https://giuliocobianchi.com/gallery/capture-the-night/) 是 kā 18 張 tī 12 月中踮 [挪威](https://en.wikipedia.org/wiki/Norway) 翕 ê 相片組合起來 ê。

## [POJ] Hāⁿ kòe Pak-ke̍k thiⁿ-téng ê oan-kiong-kiô

Thiⁿ-téng hit nn̄g-ê tōa-tōa-ê oan-kiong-kiô sī siáⁿ-mih? Tī tò-chhiú-pêng hit-ê lí khó-lêng chai-iáⁿ, sī lán Gîn-hô ê tiong-iong-pôaⁿ. Tī chi̍t-ê tōa-pôaⁿ-á lāi-té ê hêng-chhiⁿ kah seng-hûn, tio̍h ài tī Lâm-pôaⁿ-kiû khah khòaⁿ-ē-tio̍h. Tī chit-ê seng-kiô ē-kha, hit-lia̍p seⁿ-sian ê kam-á-sek kiâⁿ-chhiⁿ sī Hóe-chhiⁿ, lēng-gōa hit-ê ū hêng-thé-ê sī Sian-lú-chō seng-hē. Tī chit-ê léng-ki-ki ê pak-ke̍k àm-mî, ū kúi-hun-cheng-á, chiàⁿ-chhiú-pêng chhut-hiān tē-jī-ê tōa oan-kiong-kiô, che-sī ke̍k-kng, lēng-gōa chi̍t-pòaⁿ ài-tī pak-pòaⁿ-kiû chiah khòaⁿ-ē-tio̍h. Ke̍k-kng pí hêng-chhiⁿ lî lán khah-kūn, i kî-si̍t sī tē-kiû khah-koân ê tōa-khì-chân lāi-té leh hoat-kng ê khong-khì. Tī chheⁿ-sek ê ke̍k-kng-kiô bīn-téng, ū lán se̍k-sāi ê Pak-táu-chhiⁿ. Chit-tiuⁿ só͘-ūi iáⁿ-siōng sī kā cha̍p-peh tiuⁿ tī cha̍p-jī goe̍h-tiong tiám Nô͘-ui hip-ê siòng-phìⁿ cho͘-ha̍p--khí-lâi-ê.

## [KIP] Hānn kuè Pak-ki̍k thinn-tíng ê uan-kiong-kiô

Thinn-tíng hit nn̄g-ê tuā-tuā-ê uan-kiong-kiô sī siánn-mih? Tī tò-tshiú-pîng hit-ê lí khó-lîng tsai-iánn, sī lán Gîn-hô ê tiong-iong-puânn. Tī tsi̍t-ê tuā-puânn-á lāi-té ê hîng-tshinn kah sing-hûn, tio̍h ài tī Lâm-puânn-kiû khah khuànn-ē-tio̍h. Tī tsit-ê sing-kiô ē-kha, hit-lia̍p senn-sian ê kam-á-sik kiânn-tshinn sī Hué-tshinn, līng-guā hit-ê ū hîng-thé-ê sī Sian-lú-tsō sing-hē. Tī tsit-ê líng-ki-ki ê pak-ki̍k àm-mî, ū kuí-hun-tsing-á, tsiànn-tshiú-pîng tshut-hiān tē-jī-ê tuā uan-kiong-kiô, tse-sī ki̍k-kng, līng-guā tsi̍t-puànn ài-tī pak-puànn-kiû tsiah khuànn-ē-tio̍h. Ki̍k-kng pí hîng-tshinn lî lán khah-kūn, i kî-si̍t sī tē-kîu khah-kuân ê tuā-khì-tsân lāi-té leh huat-kng ê khong-khì. Tī tshenn-sik ê ki̍k-kng-kiô bīn-tíng, ū lán si̍k-sāi ê Pak-táu-tshinn. Tsit-tiunn sóo-uī iánn-siōng sī kā tsa̍p-peh tiunn tī tsa̍p-jī gue̍h-tiong tiám Nôo-ui hip-ê siòng-phìnn tsoo-ha̍p--khí-lâi-ê.

## [English] Arches Across an Arctic Sky  

What are these two giant arches across the sky?Perhaps the more familiar one, on the left, is the central band of our [Milky Way Galaxy](https://solarsystem.nasa.gov/resources/285/the-milky-way-galaxy/) .This grand disk of stars and nebulas here appears to encircle much of the southern sky.Visible below the stellar arch is the [rusty-orange](https://apod.nasa.gov/apod/ap970804.html) planet [Mars](https://solarsystem.nasa.gov/planets/mars/overview/) and the extended [Andromeda galaxy](https://apod.nasa.gov/apod/ap150830.html) .For a few minutes during this [cold](https://pbs.twimg.com/media/DKSyMr2UEAAUL70?format=jpg) arctic night, a second [giant arch](https://apod.nasa.gov/apod/ap200531.html) appeared to the right, encircling part of the northern sky: an [aurora](https://spaceplace.nasa.gov/aurora/en/) .Auroras are much closer than stars as they are composed of glowing air high in [Earth's atmosphere](https://www.nasa.gov/mission_pages/sunearth/science/atmosphere-layers2.html) . Visible outside the [green auroral arch](https://apod.nasa.gov/apod/ap190322.html) is the group of stars popularly [known](https://apod.nasa.gov/apod/ap210112.html) as the [Big Dipper](https://en.wikipedia.org/wiki/Big_Dipper) . The [featured digital composite](https://giuliocobianchi.com/gallery/capture-the-night/) of 18 images was captured in mid-December over the [Lofoten Islands](https://youtu.be/mg67iIFivDo) in [Norway](https://en.wikipedia.org/wiki/Norway) .

## 詞彙學習

|漢羅|POJ|KIP|華語|English|
|-|-|-|-|-|
|北極|Pak-ke̍k|Pak-ki̍k|北極|Arctic|
|彎弓橋|oan-kiong-kiô|uân-kiong-kiô|拱橋|arches|
|圓栱橋|oân-kong-kiô|uân-kong-kiô|拱橋|arches|
|中央盤|tiong-iong-pôaⁿ|tiong-iong-puânn|中央盤面|central band|
|恆星|hêng-chhiⁿ|hîng-tshinn|恆星|star|
|星雲|seng-hûn|sing-hûn|星雲|nebular|
|星橋|seng-kiô|sing-kiô|星橋|stellar arch|
|生鉎 ê 柑仔色|seⁿ-sian ê kam-á-sek|senn-sian ê kam-á-sik|生鏽的橘色|rusty-orange|
|行星|kiâⁿ-chhiⁿ|kiânn-tshinn|行星|planet|
|仙女座星系|Sian-lú-chō seng-hē|Sian-lú-tsō sing-hē|仙女座星系|the Andromeda galaxy|
|大氣層|tōa-khì-chân|tuā-khì-tsân|大氣層|atmosphere|
|北斗星|Pak-táu-chhiⁿ|Pak-táu-tshinn|北斗七星|Big Dipper|
|挪威|Ná-ui|Ná-ui|挪威|Norway|

{{% /apod %}}

---
title: 銀河環
date: 2021-01-22
tags: [銀河環, 銀河盤, 宇宙塗粉, 恆星, 星雲, 全天投影圖, 全景圖, 北半球, 南半球, 紐西蘭, 銀核, 木星, 紅巨星, 心宿二, 臘戶座, 大小麥哲倫星雲]
hero: https://apod.nasa.gov/apod/image/2101/MilkyWayRingAlvinWu1024.jpg
summary: 咱 ê 銀河盤面頂，有闊莽莽 ê 宇宙塗粉、恆星、佮星雲。
aliases:
  - /2021/01/20210122.html
---

{{% apod %}}

- 原始文章：[The Milky Ring](https://apod.nasa.gov/apod/ap210122.html)
- 影像提供佮 [版權](https://apod.nasa.gov/apod/lib/about_apod.html#srapply)：[Alvin Wu](https://www.instagram.com/alvinwufoto/)

## [漢羅] 銀河環

咱 ê 銀河盤面頂，有闊莽莽 ê 宇宙塗粉、恆星、佮星雲。In to̍h 佇 [這張全天投影圖](https://www.instagram.com/p/CKRCvdhpBxH/?igshid=1nk6qdc78twez) 內底成做一个美麗 ê 圓箍仔。這張有創意 ê 全景圖，是開兩年 ê 時間，kā 地球 [看會著 ê 銀河景色](https://apod.nasa.gov/apod/ap180427.html)，用做 360 度 kā 鬥起來。北半球 ê 影像是佇中國西爿 [收集 ê](https://apod.nasa.gov/apod/ap110730.html)，南半球 ê 影像是佇紐西蘭 [收集 ê](https://apod.nasa.gov/apod/ap110730.html)。佇這張影像頂懸，看起來敢若是佇銀河環面頂一粒 leh 發光 ê 寶石，彼 to̍h 是 [銀河中心](https://www.nasa.gov/mission_pages/chandra/news/a-new-galactic-center-adventure-in-virtual-reality.html) ê 銀核。銀核面頂有足光 ê 木星。木星 ê 正爿是紅巨星 [心宿二](https://apod.nasa.gov/apod/ap200516.html)。這个銀河環 ê 下面是離銀心 180 度遠 ê 所在，[彼搭附近是臘戶座](https://apod.nasa.gov/apod/ap161204.html)，佇北半球寒天 ê 暗暝定定看會著。佇這張投影圖，銀河環內底包著兩个佇南半球足有名 ê 星系，to̍h 是大小 [麥哲倫星雲](https://apod.tw/2021/01/20210101.html)。

## [POJ] Gîn-hô khôaⁿ

Lán-ê gîn-hô-pôaⁿ bīn-téng, ū khoah-bóng-bóng ê ú-tiū-thô͘-hún, hêng-chîⁿ, kah seng-hûn. In to̍h tī chit-tiuⁿ choân-thian tâu-iáⁿ-tô͘ lāi-té chiâⁿ-chò chi̍t-ê bí-lē ê îⁿ-kho͘-á. Chit-tiuⁿ ū chhòng-ì ê choân-kéng-tô͘, sī khai nn̄g-nî ê sî-kan, kā tē-kiû khòaⁿ-ē-tio̍h ê Gîn-hô kéng-sek, iōng chò saⁿ-pah-la̍k-cha̍p tō͘ kā tàu--khí-lâi. Pak-pòaⁿ-kiû ê iáⁿ-siōng sī tī Tiong-kok se-pêng siu-chi̍p-ê, lâm-pòaⁿ-kiû ê iáⁿ-siōng sī tī N  iú-se-lân siu-chi̍p-ê. Tī chit-tiuⁿ iáⁿ-siōng téng-koân, khòaⁿ--khí-lâi ká-ná sī tī gîn-hô-khoân bīn-téng chi̍t-lia̍p leh hoat-kng ê pó-chio̍h, hē to̍h sī Gîn-hô tiong-sim ê gîn-he̍k. Gîn-he̍k bīn-téng ū chiok-kng ê bo̍k-chhiⁿ. Bo̍k-chhiⁿ ê chiàⁿ-pêng sī âng-kū-chiⁿ Sim-siù-jī. Chit-ê gîn-hô-khôaⁿ ê ē-bīn sī lî gîn-sim chi̍t-pah-poeh-cha̍p tō͘ hn̄g ê só͘-chāi, hit-tah hù-kīn sī La̍h-hō͘-chō, tī pak-pòaⁿ-kiû kôaⁿ-thiⁿ ê àm-mî tiāⁿ-tiāⁿ khòaⁿ-ē-tio̍h. Tī chit-tiuⁿ tâu-iáⁿ-tô͘, gîn-hô-khôaⁿ lāi-té pau-tio̍h nn̄g-ê tī lâm-pòaⁿ-kiû chiok-ū-miâ ê seng-hē, to̍h sī Tōa Sió Be̍h-thiat-lûn seng-hûn.

## [KIP] Gîn-hô khuânn

Lán-ê gîn-hô-puânn bīn-tíng, ū khuah-bóng-bóng ê ú-tīu-thôo-hún, hîng-tsînn, kah sing-hûn. In to̍h tī tsit-tiunn tsuân-thian tâu-iánn-tôo lāi-té tsiânn-tsò tsi̍t-ê bí-lē ê înn-khoo-á. Tsit-tiunn ū tshòng-ì ê tsuân-kíng-tôo, sī khai nn̄g-nî ê sî-kan, kā tē-kîu khuànn-ē-tio̍h ê Gîn-hô kíng-sik, iōng tsò sann-pah-la̍k-tsa̍p tōo kā tàu--khí-lâi. Pak-puànn-kîu ê iánn-siōng sī tī Tiong-kok se-pîng siu-tsi̍p-ê, lâm-puànn-kîu ê iánn-siōng sī tī Níu-se-lân siu-tsi̍p-ê. Tī tsit-tiunn iánn-siōng tíng-kuân, khuànn--khí-lâi ká-ná sī tī gîn-hô-khuân bīn-tíng tsi̍t-lia̍p leh huat-kng ê pó-tsio̍h, hē to̍h sī Gîn-hô tiong-sim ê gîn-hi̍k. Gîn-hi̍k bīn-tíng ū tsiok-kng ê bo̍k-tshinn. Bo̍k-tshinn ê tsiànn-pîng sī âng-kū-tsinn Sim-sìu-jī. Tsit-ê gîn-hô-khuânn ê ē-bīn sī lî gîn-sim tsi̍t-pah-pueh-tsa̍p tōo hn̄g ê sóo-tsāi, hit-tah hù-kīn sī La̍h-hōo-tsō, tī pak-puànn-kîu kuânn-thinn ê àm-mî tiānn-tiānn khuànn-ē-tio̍h. Tī tsit-tiunn tâu-iánn-tôo, gîn-hô-khuânn lāi-té pau-tio̍h nn̄g-ê tī lâm-puànn-kîu tsiok-ū-miâ ê sing-hē, to̍h sī Tuā Sió Be̍h-thiat-lûn sing-hûn.

## [English] The Milky Ring 

An expanse of cosmic dust, stars and nebulae alongthe plane of our Milky Way galaxy form a beautiful ring in [this projected all-sky view](https://www.instagram.com/p/CKRCvdhpBxH/?igshid=1nk6qdc78twez) .The creative panorama covers the entire [galaxy visible](https://apod.nasa.gov/apod/ap180427.html) from planet Earth,an ambitious 360 degree mosaic that took two years to complete.Northern hemisphere sites in western China and southern hemispheresites in New Zealand were used [to collect](https://apod.nasa.gov/apod/ap110730.html) the image data.Like a glowing jewel set in the milky ring,the bulge of the [galactic center](https://www.nasa.gov/mission_pages/chandra/news/a-new-galactic-center-adventure-in-virtual-reality.html) ,is at the very top.Bright planet Jupiter is the beacon just above the central bulgeand left of red giant star [Antares](https://apod.nasa.gov/apod/ap200516.html) .Along the plane and almost 180 degrees from the galactic center,at the bottom of the ring is the area [around Orion](https://apod.nasa.gov/apod/ap161204.html) ,denizen of the northern hemisphere's evening winter skies.In this projection the ring of the Milky Way encompasses two notablegalaxies in southern skies, the large and small [Magellanic clouds](https://apod.nasa.gov/apod/ap210101.html) .

## 詞彙學習（台語漢字/POJ/KIP/華語漢字/English）

- 【銀河環】gîn-hô-khôaⁿ/gîn-hô-khuânn/銀河環/the milky Ring
- 【銀河盤】gîn-hô-pôaⁿ/gîn-hô-puânn/銀河盤/the plane of our Milky Way
- 【宇宙塗粉】ú-tiū-thô͘-hún/ú-tīu-thôo-hún/宇宙塵埃/cosmic dust
- 【恆星】hêng-chîⁿ/hîng-tsînn/恆星/star
- 【星雲】seng-hûn/sing-hûn/星雲/nebula
- 【全天投影圖】choân-thian tâu-iáⁿ-tô͘/tsuân-thian tâu-iánn-tôo/全天投影圖/the projected all-sky view
- 【全景圖】choân-kéng-tô͘/tsuân-kíng-tôo/全景圖/panorama
- 【北半球】pak-pòaⁿ-kiû/pak-puànn-kîu/北半球/north hemisphere
- 【南半球】lâm-pòaⁿ-kiû/lâm-puànn-kîu/南半球/south hemisphere
- 【紐西蘭】Niú-se-lân/Niú-se-lân/紐西蘭/New Zealand
- 【銀河中心 (銀心)】gîn-hô-tiong-sim (gîn-sim)/gîn-hô-tiong-sim (gîn-sim)/銀河中心 (銀心)/galactic center
- 【銀核】gîn-he̍k/gîn-hi̍k/銀核/bulge
- 【木星】Bo̍k-chhiⁿ/Bo̍k-tshinn/木星/Jupiter
- 【紅巨星】âng-kū-chhiⁿ/âng-kū-tshinn/紅巨星/red giant star
- 【心宿二】Sim-siù-jī/Sim-sìu-jī/心宿二/Antares
- 【臘戶座】La̍h-hō͘-chō/La̍h-hōo-tsō/臘戶座/Orion
- 【大小麥哲倫星雲】Tōa Sió Be̍h-thiat-lûn seng-hûn/Tuā Sió Be̍h-thiat-lûn sing-hûn/大小麥哲倫星雲/the large and small Magellanic clouds

{{% /apod %}}

---
title: 天頂厚-tut-tut ê 極光
date: 2021-01-14
tags: [極光, 國際太空站, 墨西哥潤餅, 軌道站, 極端海拔, 低密度, 激發, 酸素原子, 發射線, 視野, 地平線, 大犬座, 臘戶座, 天狼星, podcast, 阿錕]
hero: https://apod.nasa.gov/apod/image/2101/aurora_iss052e007857.jpg
summary: 佇 2017 年 6 月 25 úi 國際太空站面頂翕 ê 這張地球表面厚 tut-tut ê 青色極光，to̍h 親像佇墨西哥潤餅面頂抹一重青色 ê 莎莎醬仝款。
aliases:
  - /2021/01/20210114.html
---

{{% apod %}}

- 原始文章：[Aurora Slathers Up the Sky](https://apod.nasa.gov/apod/ap210114.html)
- 影像提供佮：[Jack Fischer](https://twitter.com/Astro2fish/), [Expedition 52](https://www.nasa.gov/mission_pages/station/expeditions/expedition52/index.html), [NASA](http://www.nasa.gov/)

{{< podcast "ckl53urbl2vas0813xav6hgec" >}}

## [漢羅] 天頂厚-tut-tut ê 極光

佇 2017 年 6 月 25 úi 國際太空站面頂翕 ê 這張 [地球表面厚 tut-tut ê 青色極光](https://twitter.com/Astro2fish/status/884886605407727616)，to̍h 親像佇墨西哥潤餅面頂抹一重青色 ê 莎莎醬仝款。軌道站 to̍h 佇 [極光 ê 面頂](http://ffden-2.phys.uaf.edu/211.fall2000.web.projects/Christina%20Shaw/AuroraColors.html)，差不多佇 400 公里（ 250 英里）懸 ê 所在。極光有 [真特別 ê 色水](http://www.webexhibits.org/causesofcolor/4D.html)，這是分子佮原子佇極端海拔、低密度 ê 所在，去受著激發才發出 ê 光。主要是 úi 酸素原子 ê 發射線 [發出 ê 光](https://twitter.com/Astro2fish/status/889198201236008960)。這个迷人 ê 光，佇較低海拔是青色 ê。毋閣，較懸 ê 紅色光帶出現佇太空站 ê 視野，實在是真罕得看著。這張相片有翕著欲經過澳洲東南角 ê [軌道站](https://eol.jsc.nasa.gov/SearchPhotos/photo.pl?mission=ISS052&roll=E&frame=7857)。佇相片 ê 正手爿、地平線 ê 面頂，閣有翕著 [大犬座](http://www.hawastsoc.org/deepsky/cma/index.html)，to̍h 是臘戶座 ê 大隻狗。大犬座 ê Alpha 星是 [天狼星](http://stars.astro.illinois.edu/sow/sirius.html)，是地球附近上光 ê 恆星。

## [POJ] Thiⁿ-téng kāu-tut-tut ê ke̍k-kng

Tī jī-khòng-it-chhit nî la̍k goe̍h jī-gō͘ úi Kok-chè thài-khong-chām bīn-téng hip-ê chit-tiuⁿ tē-kiû piáu-bīn kāu-tut-tut ê chheⁿ-sek ke̍k-kng, to̍h chhin-chhiūⁿ tī Be̍k-se-ko jūn-piáⁿ bīn-téng boah chi̍t-têng chheⁿ-sek ê sa-sa-chiùⁿ kāng-khoán. Kúi-tō-chām to̍h tī ke̍k-kng ê bīn-téng, chha-put-to tī sì-pah kong-lí (nn̄g-pah-gō͘-cha̍p eng-lí) koân ê só͘-chāi. Ke̍k-kng ū chin te̍k-pia̍t ê sek-chúi, che-sī in-ūi hūn-chú kah goân-chú tī ke̍k-toan hái-poa̍t, kē bi̍t-tō͘ ê só͘-chāi, khì siū-tio̍h kek-hoat chiah hoat-chhut ê kng. Chú-iàu sī úi sng-sò͘ goân-chú ê hoat-siā-sòaⁿ hoat-chhut ê kng. Chit-ê bê-lâng ê kng, tī khah kē-hái-poa̍t sī chheⁿ-sek-ê. M̄-koh, khah-koân ê âng-se̍k kng-tòa chhut-hiān tī thài-khong-chām ê sī-iá, si̍t-chāi sī chin hán-tek khòaⁿ-tio̍h. Chit-tiuⁿ siòng-phìⁿ ū hip-tio̍h beh keng-kòe Ò͘-chiu tong-lâm-kak ê kúi-tō-chām. Tī siòng-phìⁿ ê chiàⁿ-chhiú-pêng, tē-pêng-sòaⁿ ê bīn-téng, koh-ū hip-tio̍h Tāi-khián-chō, to̍h sī La̍h-hō͘-chō ê tōa-chiah kàu. Tāi-khián-chō ê Á-hòa (Alpha) chhiⁿ sī Thian-lông-chhiⁿ, sī tē-kiû hù-kūn siāng-kng ê hêng-chhiⁿ.

## [KIP] Thinn-tíng kāu-tut-tut ê ki̍k-kng

Tī jī-khòng-it-tshit nî la̍k gue̍h jī-gōo uí Kok-tsè thài-khong-tsām bīn-tíng hip-ê tsit-tiunn tē-kîu piáu-bīn kāu-tut-tut ê tshenn-sik ki̍k-kng, to̍h tshin-tshīunn tī Bi̍k-se-ko jūn-piánn bīn-tíng buah tsi̍t-tîng tshenn-sik ê sa-sa-tsìunn kāng-khuán. Kuí-tō-tsām to̍h tī ki̍k-kng ê bīn-tíng, tsha-put-to tī sì-pah kong-lí (nn̄g-pah-gōo-tsa̍p ing-lí) kuân ê sóo-tsāi. Ki̍k-kng ū tsin ti̍k-pia̍t ê sik-tsuí, tse-sī in-uī hūn-tsú kah guân-tsú tī ki̍k-tuan hái-pua̍t, kē bi̍t-tōo ê sóo-tsāi, khì sīu-tio̍h kik-huat tsiah huat-tshut ê kng. Tsú-iàu sī uí sng-sòo guân-tsú ê huat-siā-suànn huat-tshut ê kng. Tsit-ê bê-lâng ê kng, tī khah kē-hái-pua̍t sī tshenn-sik-ê. M̄-koh, khah-kuân ê âng-si̍k kng-tuà tshut-hiān tī thài-khong-tsām ê sī-iá, si̍t-tsāi sī tsin hán-tik khuànn-tio̍h. Tsit-tiunn siòng-phìnn ū hip-tio̍h beh king-kuè ÓO-tsiu tong-lâm-kak ê kuí-tō-tsām. Tī siòng-phìnn ê tsiànn-tshíu-pîng, tē-pîng-suànn ê bīn-tíng, koh-ū hip-tio̍h Tāi-khián-tsō, to̍h sī La̍h-hōo-tsō ê tuā-tsiah kàu. Tāi-khián-tsō ê Á-huà (Alpha) tshinn sī Thian-lông-tshinn, sī tē-kîu hù-kūn siāng-kng ê hîng-tshinn.

## [English] Aurora Slathers Up the Sky 

Like salsa verde on your favorite burrito, a green [auroraslathers up the sky](https://twitter.com/Astro2fish/status/884886605407727616) in this 2017 June 25 snapshot from theInternational Space Station.About 400 kilometers (250 miles) above Earth,the orbiting station is itself [within the upper realm](http://ffden-2.phys.uaf.edu/211.fall2000.web.projects/Christina%20Shaw/AuroraColors.html) of the auroral displays.Aurorae have the [signaturecolors](http://www.webexhibits.org/causesofcolor/4D.html) of excited molecules and atoms at the low densitiesfound at extreme altitudes.Emission from atomic oxygen dominates this view. [The tantalizing glow](https://twitter.com/Astro2fish/status/889198201236008960) is green at lower altitudes, but rarer reddishbands extend above the space station's horizon. [The orbital scene](https://eol.jsc.nasa.gov/SearchPhotos/photo.pl?mission=ISS052&roll=E&frame=7857) was captured while passing over a pointsouth and east of Australia, withstars above the horizon at the right belonging tothe constellation [Canis Major](http://www.hawastsoc.org/deepsky/cma/index.html) ,Orion's big dog. [Sirius](http://stars.astro.illinois.edu/sow/sirius.html) ,alpha star of Canis Major, is the brightest star nearthe Earth's limb.

## 詞彙學習（台語漢字/POJ/KIP/華語漢字/English）

- 【極光】Ke̍k-kng/Ki̍k-kng/極光/aurora
- 【國際太空站】Kok-chè thài-khong-chām/Kok-tsè thài-khong-tsām/國際太空站/International Space Station
- 【墨西哥潤餅】Be̍k-se-ko jūn-piáⁿ/Bi̍k-se-ko jūn-piánn/墨西哥捲餅/burrito
- 【青色 ê 莎莎醬】chheⁿ-sek ê sa-sa-chiùⁿ/tshenn-sik ê sa-sa-tsìunn/青色莎莎醬/salsa verde
- 【軌道站】kúi-tō-chām/kuí-tō-tsām/軌道站/orbiting station
- 【極端海拔】ke̍k-toan/ki̍k-tuan/極端海拔/extreme altitude
- 【低密度】kē bi̍t-tō͘/kē bi̍t-tōo/低密度/low density
- 【激發】kek-hoat/kik-huat/激發/excited state
- 【酸素原子】sng-sò͘ goân-chú/sng-sòo guân-tsú/氧原子/atomic oxygen
- 【發射線】hoat-siā-sòaⁿ/huat-siā-suànn/發射線/emission line
- 【視野】sī-iá/sī-iá/視野/horizons
- 【地平線】tē-pêng-sòaⁿ/tē-pîng-suànn/地平線/horizon
- 【大犬座】Tāi-khián-chō/Tāi-khián-tsō/大犬座/Canis Major
- 【臘戶座】La̍h-hō͘-chō/La̍h-hōo-tsō/臘戶座/Orion
- 【天狼星】Thian-lông-chhiⁿ/Thian-lông-tshinn/天狼星/Sirius

{{% /apod %}}

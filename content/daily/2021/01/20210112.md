---
title: 巴西古早時代 ê 星座
date: 2021-01-12
tags: [寄託, 天星, 星座, 老人座, 畢宿星團, 獵戶座, 柑仔色, 參宿四, 昴宿星團, 羽飾, 文化遺產, 想像力]
hero: https://apod.nasa.gov/apod/image/2101/OldMan_Guerra_960_lines.jpg
summary: 咱 ê 夜空有真濟故事。每一个歷史文化，攏會 kā 一寡 in 上有歷史 ê 傳說，寄託佇天星 ê 身上。
aliases:
  - /2021/01/20210112.html
categories: [podcast]
vocals: [Tsai-Wen Lin]
---

{{% apod %}}

- 原始文章：[A Historic Brazilian Constellation](https://apod.nasa.gov/apod/ap210112.html)
- 影像來源佮版權：[Rodrigo Guerra](https://www.instagram.com/rodrigoguerra13/)
- 台文翻譯：[An-Li Tsai](mailto:thianbun.taigi@gmail.com) ([NCU](https://www.astro.ncu.edu.tw))
- APOD ê 各種語言：[Arabic][Arabic], [Bulgarian][Bulgarian], [Catalan][Catalan], [Chinese][Chinese1] (Beijing), [Chinese][Chinese2] (Taiwan), [Croatian][Croatian], [Czech][Czech], [Dutch][Dutch],
[Farsi][Farsi], [French][French],[German][German], [Hebrew][Hebrew], [Indonesian][Indonesian], [Korean][Korean], [Montenegrin][Montenegrin], [Polish][Polish], [Russian][Russian], [Serbian][Serbian],
[Slovenian][Slovenian], [Spanish][Spanish], [Taiwanese][Taiwanese], [Turkish][Turkish], [Turkish][Turkish], and [Ukrainian][Ukrainian]

{{< podcast "ckqp6bx8i9d5x0930shyr7h5l" >}}

## [漢羅] 巴西古早時代 ê 星座

咱 ê 夜空有真濟故事。每一个歷史文化，攏會 kā 一寡 in 上有歷史 ê 傳說，寄託佇 [天星](https://science.nasa.gov/astrophysics/focus-areas/how-do-stars-form-and-evolve) ê 身上。每一代看著遮 ê 星座，聽著星座 ê 故事，to̍h kā 遮 ê 故事傳落來。佇這張影像內底，是咱 [較無熟似](https://www.jstor.org/stable/43392390) ê 老人星座，這是主要蹛佇 [巴西](https://en.wikipedia.org/wiki/Brazil) ê [南美洲](https://en.wikipedia.org/wiki/South_America) 原住民 [Tupi 人](https://en.wikipedia.org/wiki/Tupi_people) 真熟似 ê 星座。老人座若是用咱 ê 星座來看，伊 ê 頭殼是咱 ê [畢宿星團](https://apod.nasa.gov/apod/ap191206.html)，伊 ê 跤是 [獵戶座 ê 皮帶](https://apod.nasa.gov/apod/ap161204.html)。佇 Tupi 人 ê [傳說](https://stephaniechauvin.com/therheaconstellation) 內底，伊 ê 另外一跤去予伊彼咧無歡喜 ê 某斬斷去矣。所以伊另外一跤才會斷佇 ê 柑仔色 ê [參宿四](https://apod.nasa.gov/apod/ap200101.html) 彼位。上倒爿 ê [昴宿星團](https://apod.nasa.gov/apod/ap190901.html)，會使 kā 當做是伊頭殼頂 ê羽飾。佇 [這張影像](https://www.instagram.com/p/CJmcT3WFshc/)，這个跛跤 ê 老人拄仔好佮頭前這个跛另外一跤 ê 人做伴。[夜空 ê 傳說](https://www.lpi.usra.edu/education/skytellers/) 實在是真重要，伊毋但記錄 [文化遺產](https://en.wikipedia.org/wiki/Cultural_heritage)，嘛記錄 [人類](https://apod.nasa.gov/apod/ap190818.html) ê 智慧佮想像力。

## [POJ] Pa-se kó͘-chá sî-tāi ê seng-chō

Lán ê iā-khong ū chin-chōe kò͘-sū. Múi chi̍t-ê le̍k-sú bûn-hòa, lóng ē kā chi̍t-kóa in siāng ū le̍k-sú ê thoân-soat, kià-thok tī thiⁿ-chhiⁿ ê sin--siōng. Múi chi̍t-tāi khòaⁿ-tio̍h chia-ê seng-chō, thiaⁿ-tio̍h seng-chō ê kò͘-sū, to̍h kā chia-ê kò͘-sū thoân--lo̍h-lâi. Tī chit-tiuⁿ iáⁿ-siōng lāi-té, sī lán khah bô-se̍k-sāi ê lāu-lâng seng-chō, che sī chú-iàu tòa tī Pa-se ê Lâm-bí-chiu goân-chū-bîn Tupi lâng chin se̍k-sāi ê seng-chō. Lāu-lâng-chō nā-sī iōng lán-ê seng-chō lâi-khòaⁿ, i ê thâu-khak sī lán-ê Pit-siù seng-thoân, i ê kha sī La̍h-hō͘-chō ê phôe-tòa. Tī Tupi lâng ê thoân-soat lāi-té, i ê lēng-gōa chi̍t-kha khì hō͘ i hit-ê bô-hoaⁿ-hí ê bó͘ chám-tn̄g-khì ah. Só͘-í i lēng-gōa chi̍t-kha chiah-ē tn̄g tī kam-á-sek ê Chhamm-siù-sù hit-ūi. Siāng tò-pêng ê Báu-siù seng-thoân, ē-sái kā tòng-chò sī i thâu-khak-téng ê ú-sek. Tī chit-tiuⁿ iáⁿ-siōng, chit-ê pái-kha ê lāu-lâng tú-á-hó kah thâu-chêng chit-ê pái lēng-gōa chi̍t-kha ê lâng chò-phōaⁿ. Iā-khong ê thoân-soat si̍t-chāi sī chin tiōng-iàu, i m̄-nā kì-lo̍k bûn-hòa ûi-sán, mā kì-lo̍k jîn-lūi ê tì-hūi kah sióng-siōng-le̍k.

## [KIP] Pa-se kóo-tsá sî-tāi ê sing-tsō

Lán ê iā-khong ū tsin-tsuē kòo-sū. Muí tsi̍t-ê li̍k-sú bûn-huà, lóng ē kā tsi̍t-kuá in siāng ū li̍k-sú ê thuân-suat, kià-thok tī thinn-tshinn ê sin--siōng. Muí tsi̍t-tāi khuànn-tio̍h tsia-ê sing-tsō, thiann-tio̍h sing-tsō ê kòo-sū, to̍h kā tsia-ê kòo-sū thuân--lo̍h-lâi. Tī tsit-tiunn iánn-siōng lāi-té, sī lán khah bô-si̍k-sāi ê lāu-lâng sing-tsō, tse sī tsú-iàu tuà tī Pa-se ê Lâm-bí-tsiu guân-tsū-bîn Tupi lâng tsin si̍k-sāi ê sing-tsō. Lāu-lâng-tsō nā-sī iōng lán-ê sing-tsō lâi-khuànn, i ê thâu-khak sī lán-ê Pit-siù sing-thuân, i ê kha sī La̍h-hōo-tsō ê phuê-tuà. Tī Tupi lâng ê thuân-suat lāi-té, i ê līng-guā tsi̍t-kha khì hōo i hit-ê bô-huann-hí ê bóo tsám-tn̄g-khì ah. Sóo-í i līng-guā tsi̍t-kha tsiah-ē tn̄g tī kam-á-sik ê Tshamm-siùg-sù hit-uī. Siāng tò-pîng ê Báu-siù sing-thuân, ē-sái kā tòng-tsò sī i thâu-khak-tíng ê ú-sik. Tī tsit-tiunn iánn-siōng, tsit-ê pái-kha ê lāu-lâng tú-á-hó kah thâu-tsîng tsit-ê pái līng-guā tsi̍t-kha ê lâng tsò-phuānn. Iā-khong ê thuân-suat si̍t-tsāi sī tsin tiōng-iàu, i m̄-nā kì-lo̍k bûn-huà uî-sán, mā kì-lo̍k jîn-luī ê tì-huī kah sióng-siōng-li̍k.

## [English] A Historic Brazilian Constellation 

The night sky is filled with stories.Cultures throughout history have projected some of their most enduring legends onto the [stars](https://science.nasa.gov/astrophysics/focus-areas/how-do-stars-form-and-evolve) above.Generations of people see these stellar constellations, hear the associated stories, and pass them down.Featured here is the perhaps [unfamiliar constellation](https://www.jstor.org/stable/43392390) of the Old Man, long recognized by the [Tupi peoples](https://en.wikipedia.org/wiki/Tupi_people) native to regions of [South America](https://en.wikipedia.org/wiki/South_America) now known as [Brazil](https://en.wikipedia.org/wiki/Brazil) . The Old Man, in more modern vernacular, may be composed of the [Hyades star cluster](https://apod.nasa.gov/apod/ap191206.html) as his head and the [belt of Orion](https://apod.nasa.gov/apod/ap161204.html) as part of one leg. Tupi [folklore](https://stephaniechauvin.com/therheaconstellation) relates that the other leg was cut off by his unhappy wife, causing it to end at the orange star now known as [Betelgeuse](https://apod.nasa.gov/apod/ap200101.html) .The [Pleiades star cluster](https://apod.nasa.gov/apod/ap190901.html) , on the far left, can be interpreted as a head feather.In the [featured image](https://www.instagram.com/p/CJmcT3WFshc/) , the hobbled Old Man is mirrored by a person posing in the foreground. [Folklore of the night sky](https://www.lpi.usra.edu/education/skytellers/) is important for many reasons, including that it records [cultural heritage](https://en.wikipedia.org/wiki/Cultural_heritage) and documents the universality of [human](https://apod.nasa.gov/apod/ap190818.html) intelligence and imagination.

## 詞彙學習（漢羅/POJ/KIP/華文/English）

- 【寄託】kià-thok/kià-thok/寄託/project
- 【天星】thiⁿ-chhiⁿ/thinn-tshinn/天星/star
- 【星座】seng-chō/sing-tsō/星座/stellar constellation
- 【老人座】Lāu-lâng-chō/Lāu-lâng-tsō/老人座/the Old Man
- 【畢宿星團】Pit-siù seng-thoân/Pit-siù sing-thuân/畢宿星團/the Hyades star cluster
- 【獵戶座】La̍h-hō͘-chō/La̍h-hōo-tsō/獵戶座/the Orion
- 【柑仔色】kam-á-sek/kam-á-sik/橘色/orange color
- 【參宿四】Chhamm-siù-sù/Tsham-siù-sù/參宿四/Betelgeuse
- 【昴宿星團】Báu-siù seng-thoân/Báu-siù sing-thuân/昴宿星團/the Pleiades star cluster
- 【頭殼頂 ê 羽飾】thâu-khak-téng ê ú-sek/thâu-khak-tíng ê ú-sik/頭上羽飾/head feather
- 【文化遺產】bûn-hòa ûi-sán/bûn-huà uî-sán/文化遺產/cultural heritage
- 【想像力】sióng-siōng-le̍k/sióng-siōng-li̍k/想像力/imagination

{{% /apod %}}
[Arabic]: https://apod.me/
[Bulgarian]: https://mediabricks.bg/apod-bulgaria
[Catalan]: http://www.apod.cat/
[Chinese1]: http://www.bjp.org.cn/mryt/
[Chinese2]: http://sprite.phys.ncku.edu.tw/astrolab/mirrors/apod/apod.html
[Croatian]: http://www.apod.rs/Croatia.html
[Czech]: http://www.astro.cz/apod/
[Dutch]: http://www.apod.nl/
[Farsi]: http://www.skypix.org/apod/
[French]: http://www.cidehom.com/apod.php
[German]: http://www.starobserver.org/
[Hebrew]: http://www.astronomia2009.org.il/info/apod/apod.htm
[Indonesian]: http://apod.infoastronomy.org/
[Korean]: http://wouldyoulike.org/apod/
[Montenegrin]: http://www.apod.rs/Montenegro.html
[Polish]: http://apod.pl/apod/
[Russian]: http://www.astronet.ru/db/apod.html
[Serbian]: http://www.apod.rs/
[Slovenian]: http://apod.fmf.uni-lj.si/
[Spanish]: http://observatorio.info/
[Taiwanese]: https://www.apod.tw/
[Turkish]: https://www.uzaydanhaberler.com/category/gorsel/apod/
[Turkish]: https://rasyonalist.org/kategori/apod/
[Ukrainian]: http://astronomy.pp.ua/

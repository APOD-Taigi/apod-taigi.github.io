---
title: 腦髓星雲 ê 超新星殘骸
date: 2021-01-18
tags: [腦髓星雲, 超新星殘骸, 仙后座, 核融合, 脈動星, 超新星爆炸, 墨西哥]
hero: https://apod.nasa.gov/apod/image/2101/Medulla_Croman_960.jpg
summary: 是啥物驅動這个特殊 ê 星雲？CTB-1 是一萬年前佇仙后座方向 ê 一粒大質量恆星爆炸ê時陣留落來 ê 脹大 ê 氣體殼。
aliases:
  - /2021/01/20210118.html
categories: [podcast]
vocals: [阿錕]
---

{{% apod %}}

- 原始文章：[The Medulla Nebula Supernova Remnant](https://apod.nasa.gov/apod/ap210118.html)
- 影像來源佮版權：[Russell Croman](https://www.rc-astro.com/about.html)
- 台文翻譯：[An-Li Tsai](mailto:thianbun.taigi@gmail.com) ([NCU](https://www.astro.ncu.edu.tw))

{{< podcast "ckl52j9oo2om00813v7eyusom" >}}

## [漢羅] 腦髓星雲 ê 超新星殘骸

是啥物驅動這个特殊 ê 星雲？CTB-1 是一萬年前佇 [仙后座](https://en.wikipedia.org/wiki/Cassiopeia_(constellation)) 方向 ê 一粒大質量恆星爆炸ê時陣留落來 ê 脹大 ê 氣體殼。這个恆星應該是佇伊核心 ê 元素燒了了後才爆炸 ê。遮 ê 元素本底是佇 [核融合](https://en.wikipedia.org/wiki/Nuclear_fusion) ê 時陣 [產生壓力予恆星會當穩定](http://large.stanford.edu/courses/2011/ph241/olson1/)。這个 [超新星殘骸](https://imagine.gsfc.nasa.gov/science/objects/supernova_remnants.html)，因為看起來 [足成是一粒腦](https://en.wikipedia.org/wiki/Medulla_oblongata)，所以 to̍h 叫做腦髓星雲。伊因為佮邊仔 ê [星際氣體](https://apod.nasa.gov/apod/ap130924.html) 相碰，所以猶繼續佇 [可見光](https://science.nasa.gov/ems/09_visiblelight) 咧發光。是講，是按怎這个 [星雲](https://ui.adsabs.harvard.edu/abs/2018PASJ...70..110K/abstract) 嘛會佇 [X 光](https://science.nasa.gov/ems/11_xrays) 發光呢？這个問題 [到今猶是一个謎](https://www.barkbusters.co.uk/images/articles/7a4120f095480e9f2a2ad2a165d90313.jpg)。有一个假設是講，有一粒活跳跳 ê [脈動星](https://en.wikipedia.org/wiki/Pulsar) 佇仝一个時間製造出來，用高速 ê 恆星風 kā 星雲推捒出去。根據這个假設，最近有一粒脈動星佇 [電波波段](https://science.nasa.gov/ems/05_radiowaves) [予人揣著](https://ui.adsabs.harvard.edu/abs/2019sros.confE.158K/abstract)。伊敢若是佇 [超新星爆炸](https://youtu.be/aysiMbgml5g) ê 時陣，用一秒鐘 1000 公里緊 ê 速度發出信號。雖然講，[腦髓星雲](https://www.gxccd.com/art?id=543&cat=1&lang=409) 看起來 kā 咱 ê [月娘](https://apod.nasa.gov/apod/ap160201.html) 欲平大，毋閣伊實在是傷暗矣！[這張影像](https://www.rc-astro.com/photo/id1222_big.html) 是佇 [美國](https://en.wikipedia.org/wiki/United_States) ê [新](https://youtu.be/unghDml5F_4) [墨西哥洲](https://youtu.be/unghDml5F_4)，用兩台細台 ê 望遠鏡，開 130 點鐘久 ê 時間感光才提著欸。

## [POJ] Náu-chhóe seng-hûn ê chhiau-sin-seng chân-hâi
Sī siáⁿ-mih khu-tōng chit-ê te̍k-sû ê seng-hûn? CTB-chi-it sī chi̍t-bān nî-chêng tī Sian-hiō-chō hong-hiòng ê chi̍t-lia̍p tōa-chit-liōng hêng-chhiⁿ po̍k-chà ê sî-chūn lâu--lo̍h-lâi ê tiùⁿ-tōa ê khì-thé-khak. Chit-ê hêng-chhiⁿ èng-kā sī tī i he̍k-sim ê goân-sò͘ sio-liáu liáu-āu chiah po̍k-chà ê. Chia-ê goân-sò͘ pún-té sī tī he̍k-iông-ha̍p ê sî-chūn sán-seng ap-le̍k hō͘ hêng-chhiⁿ ē-tàng ún-tēng. Chit-ê Chhiau-sin-seng chân-hâi, in-ūi khòaⁿ--khí-lâi chiok sêng sī chi̍t-lia̍p náu, só͘-í to̍h kiò-chò Náu-chhóe seng-hûn. I in-ūi kah piⁿ-á ê seng-chè khì-thé sio-pōng, só͘-í iáu kè-sio̍k tī khó-kiàn-kng leh hoat-kng. Sī-kóng, sī án-chóaⁿ chit-ê seng-hûn mā ē tī X-kng hoat-kng neh? Chit-ê būn-tê kàu-taⁿ iáu-sī chi̍t-ê bē. Ū chi̍t-ê ká-siat sī-kóng, ū chi̍t-lia̍p oa̍h-thiàu-thiàu ê me̍h-tōng-chhiⁿ tī kâng-chi̍t-ê sî-kan chè-chō chhut-lâi, iōng ko-sok ê hêng-chhiⁿ-hong kā seng-hûn thui-sak chhut-khì. kun-kù chit-ê ká-siat, chòe-kūn ū chi̍t-lia̍p me̍h-tōng-chhiⁿ tī tiān-pho pho-toān hō͘ lâng chhōe-tio̍h. I ká-ná sī tī chhiau-sin-seng po̍k-chà ê sî-chūn, iōng chi̍t-bió-cheng chi̍t-chheng kong-lí kín--ê sok-tō͘ hoat-chhut sìn-hō. Sui-jiân-kóng, Náu-chhóe seng-hûn khòaⁿ--khí-lâi kā lán ê goe̍h-niû beh pêⁿ-tōa, m̄-koh i si̍t-chāi sī siūⁿ àm--ah! Chit-tiuⁿ iáⁿ-siōng sī tī Bí-kok ê Sin Be̍k-se-ko chiu, iōng nn̄g-tâi sè-tâi-ê bōng-oán-kiàⁿ, khai pah-saⁿ tiám-cheng kú ê sî-kan kám-kng chiah thē--tio̍h-e̍h.

## [KIP] Náu-tshué sing-hûn ê tshiau-sin-sing tsân-hâi

Sī siánn-mih khu-tōng tsit-ê ti̍k-sû ê sing-hûn? CTB-tsi-it sī tsi̍t-bān nî-tsîng tī Sian-hiō-tsō hong-hiòng ê tsi̍t-lia̍p tuā-tsit-liōng hîng-tshinn po̍k-tsà ê sî-tsūn lâu--lo̍h-lâi ê tiùnn-tuā ê khì-thé-khak. Tsit-ê hîng-tshinn ìng-kā sī tī i hi̍k-sim ê guân-sòo sio-liáu liáu-āu tsiah po̍k-tsà ê. Tsia-ê guân-sòo pún-té sī tī hi̍k-iông-ha̍p ê sî-tsūn sán-sing ap-li̍k hōo hîng-tshinn ē-tàng ún-tīng. Tsit-ê Tshiau-sin-sing tsân-hâi, in-uī khuànn--khí-lâi tsiok sîng sī tsi̍t-lia̍p náu, sóo-í to̍h kiò-tsò Náu-tshué sing-hûn. I in-uī kah pinn-á ê sing-tsè khì-thé sio-pōng, sóo-í iáu kè-sio̍k tī khó-kiàn-kng leh huat-kng. Sī-kóng, sī án-tsuánn tsit-ê sing-hûn mā ē tī X-kng huat-kng neh? Tsit-ê būn-tê kàu-tann iáu-sī tsi̍t-ê bē. Ū tsi̍t-ê ká-siat sī-kóng, ū tsi̍t-lia̍p ua̍h-thiàu-thiàu ê me̍h-tōng-tshinn tī kâng-tsi̍t-ê sî-kan tsè-tsō tshut-lâi, iōng ko-sok ê hîng-tshinn-hong kā sing-hûn thui-sak tshut-khì. kun-kù tsit-ê ká-siat, tsuè-kūn ū tsi̍t-lia̍p me̍h-tōng-tshinn tī tiān-pho pho-tuān hōo lâng tshuē-tio̍h. I ká-ná sī tī tshiau-sin-sing po̍k-tsà ê sî-tsūn, iōng tsi̍t-bió-tsing tsi̍t-tshing kong-lí kín--ê sok-tōo huat-tshut sìn-hō. Sui-jiân-kóng, Náu-tshué sing-hûn khuànn--khí-lâi kā lán ê gue̍h-niû beh pênn-tuā, m̄-koh i si̍t-tsāi sī siūnn àm--ah! Tsit-tiunn iánn-siōng sī tī Bí-kok ê Sin Bi̍k-se-ko tsiu, iōng nn̄g-tâi sè-tâi-ê bōng-uán-kiànn, khai pah-sann tiám-tsing kú ê sî-kan kám-kng tsiah thē--tio̍h-e̍h.

## [English]  The Medulla Nebula Supernova Remnant 

What powers this unusual nebula?CTB-1 is the expanding gas shell that was left when a massive star toward the constellation of [Cassiopeia](https://en.wikipedia.org/wiki/Cassiopeia_(constellation)) exploded about 10,000 years ago.The star likely detonated when it ran out of elements, near its core, that could create [stabilizing pressure](http://large.stanford.edu/courses/2011/ph241/olson1/) with [nuclear fusion](https://en.wikipedia.org/wiki/Nuclear_fusion) .The resulting [supernova remnant](https://imagine.gsfc.nasa.gov/science/objects/supernova_remnants.html) , nicknamed the Medulla Nebula for its [brain-like shape](https://en.wikipedia.org/wiki/Medulla_oblongata) , still glows in [visible light](https://science.nasa.gov/ems/09_visiblelight) by the heat generated by its collision with confining [interstellar gas](https://apod.nasa.gov/apod/ap130924.html) . Why [the nebula](https://ui.adsabs.harvard.edu/abs/2018PASJ...70..110K/abstract) also glows in [X-ray light](https://science.nasa.gov/ems/11_xrays) , though, [remains a mystery](https://www.barkbusters.co.uk/images/articles/7a4120f095480e9f2a2ad2a165d90313.jpg) .One hypothesis holds that an energetic [pulsar](https://en.wikipedia.org/wiki/Pulsar) was co-created that powers the nebula with a fast outwardly moving wind.Following this lead, a pulsar has [recently been found](https://ui.adsabs.harvard.edu/abs/2019sros.confE.158K/abstract) in [radio waves](https://science.nasa.gov/ems/05_radiowaves) that appears to have [been expelled](https://apod.nasa.gov/apod/ap190813.html) by the [supernova explosion](https://youtu.be/aysiMbgml5g) at over 1000 kilometers per second. Although the [Medulla Nebula](https://www.gxccd.com/art?id=543&cat=1&lang=409) appears as large as a [full moon](https://apod.nasa.gov/apod/ap160201.html) , it is so faint that it took 130-hours of exposure with two small telescopes in [New Mexico](https://youtu.be/unghDml5F_4) , [USA](https://en.wikipedia.org/wiki/United_States) , to create the [featured image](https://www.rc-astro.com/photo/id1222_big.html) .

## 詞彙學習

|漢羅|POJ|KIP|華語|English|
|-|-|-|-|-|
|腦髓星雲|Náu-chhóe seng-hûn|Náu-tshué sing-hûn|延髓星雲|Medulla Nebula|
|超新星殘骸|chhiau-sin-seng chân-hâi|tshiau-sin-sing tsân-hâi|超新星殘骸|supernova remnant|
|仙后座|Sian-hiō-chō|Sian-hiō-tsō|仙后座|the constellation of Cassiopeia|
|核融合|he̍k-iông-ha̍p|hi̍k-iông-ha̍p|核融合|nuclear fusion|
|脈動星|me̍h-tōng-chhiⁿ|me̍h-tōng-tshinn|脈衝星、脈動星|pulsar|
|超新星爆炸|chhiau-sin-seng po̍k-chà|tshiau-sin-sing po̍k-tsà|超新星爆炸|supernova explosion|
|新墨西哥|Sin Be̍k-se-ko|Sin Bi̍k-se-ko|新墨西哥|New Mexico|

{{% /apod %}}

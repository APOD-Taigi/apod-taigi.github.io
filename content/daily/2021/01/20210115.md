---
title: 冥王星 ê 地景
date: 2021-01-15
tags: [冥王星, 地平線, 新視野號太空船, 冰, 冰, 乾冰]
hero: https://apod.nasa.gov/apod/image/2101/Pluto-Mountains-Plains9-17-15_1024.jpg
summary: 踮這个足細、足遠 ê 世界，這个有光有影、有雄偉 ê 山脈佮冰原 ê 地景，to̍h 一直湠到地平線上尾彼爿。
aliases:
  - /2021/01/20210115.html
---

{{% apod %}}

- 原始文章：[A Plutonian Landscape](https://apod.nasa.gov/apod/ap210115.html)
- 影像提供：[NASA](http://www.nasa.gov/), [Johns Hopkins Univ./APL](http://www.jhuapl.edu/), [Southwest Research Institute](http://www.swri.edu/)
- 台文翻譯：An-Li Tsai ([NCU](https://www.astro.ncu.edu.tw))

## [漢羅] 冥王星 ê 地景

踮這个足細、足遠 ê 世界，這个有光有影、[有雄偉 ê 山脈佮冰原 ê 地景](https://photojournal.jpl.nasa.gov/catalog/PIA19947)，to̍h 一直湠到地平線上尾彼爿。這張相片是佇 2015 年 7 月 14，新視野號太空船上倚近冥王星 ê 15 分鐘了後，[越頭看冥王星](http://www.nasa.gov/feature/pluto-wows-in-spectacular-new-backlit-panorama) ê 時陣，úi 1 萬 8 千公里遠 ê 所在翕 ê。這个變化萬千、低角度、[接近晨昏時陣](https://apod.nasa.gov/apod/ap071227.html) ê 景緻，看會著倒爿頭前這个 khâm-khâm-khia̍t-khia̍t ê Norgay 山。嘛看會著地平線彼爿 ê Hillary 山。這兩 ê 山去予正手爿彼个平平平 ê Sputnik 平原 [分做兩爿](https://apod.nasa.gov/apod/ap150718.html)。佇相片 ê 背景微微仔發光 ê 是 冥王星薄縭絲 ê 大氣層。遮有一个熟似 ê 奇怪現象，有氮冰佮乾冰 ê 冰地，閣有生到 3500 公尺（1 萬 1 千英尺）懸 ê 冰山。遮 ê 山佮地球頂懸彼寡 [雄偉 ê 山脈](https://apod.nasa.gov/apod/ap140801.html) giōng 欲平懸。這張冥王星 ê 地景有 380 公里（230 英里）遐爾闊。

## [POJ] Bêng-ông-chhiⁿ ê tē-kéng

Tiàm chit-ê chiok-sè chiok-hn̄g ê sè-kài, chit-ê ū-kng-ū-iáⁿ, ū hiông-úi ê soaⁿ-me̍h kah pêng-goân ê tē-kéng, to̍h it-ti̍t thòaⁿ-kàu tē-pêng-sòaⁿ siāng-bóe hit-pêng. Chit-tiuⁿ siòng-phìⁿ sī tī jī-khòng-it-ngó͘ nî chhit goe̍h cha̍p-sì, Sin-sī-iá-hō thài-khong-chûn siāng óa-kīn Bêng-ông-chhiⁿ ê chap-gō͘  hun-cheng liáu-āu, oa̍t-thâu khòaⁿ Bêng-ông-chhiⁿ ê sî-chūn, úi chi̍t bān peh chheng kong-lí hn̄g ê só͘-chāi hip-ê. Chit-ê chhian-piàn-bān-hòa, kē kak-tò, chiap-kīn sîn-hun sî-chūn ê kéng-tì, khòaⁿ-ē-tio̍h tò-pêng chit-ê thâu-chêng khâm-khâm-khia̍t-khia̍t ê  Norgay  soaⁿ. Mā khòaⁿ-ē-tio̍h tē-pêng-sòaⁿ hit-pêng ê  Hillary  soaⁿ  . Chit-nn̂g-ê soaⁿ khì hō͘ chiàⁿ-chhiú-pêng hit-ê pîⁿ-pîⁿ-pîⁿ ê     Sputnik pêng-goân     pun-chò nn̄g-pêng.   Tī   siòng-phìⁿ ê pōe-kéng bî-bî-á hoat-kng ê sī   Bêng-ông-chhiⁿ po̍h-li-si ê tōa-khì-chân. Chia ū chi̍t-ê se̍k-sāi ê kî-koài hiān-siōng, ū tām-peng kah kan-peng ê peng-tē, koh-ū seⁿ kàu saⁿ-chheng-gō͘-pah kong-chhioh (chi̍t bān chi̍t chheng eng-chhioh) koân ê peng-soaⁿ. Chia-ê soaⁿ kah tē-kiû téng-koân hit-kóa hiông-úi ê soaⁿ-me̍h giōng-beh pêⁿ-koân. Chit-tiuⁿ Bêng-ông-chhiⁿ ê tē-kéng ū saⁿ-pah-peh-cha̍p kong-lí (nn̄g-pah-saⁿ-cha̍p eng-lí) hiah-nī khoah.

## [KIP] Bîng-ông-tshinn ê tē-kíng

Tiàm tsit-ê tsiok-sè tsiok-hn̄g ê sè-kài, tsit-ê ū-kng-ū-iánn, ū hiông-uí ê suann-me̍h kah pîng-guân ê tē-kíng, to̍h it-ti̍t thuànn-kàu tē-pîng-suànn siāng-bué hit-pîng. Tsit-tiunn siòng-phìnn sī tī jī-khòng-it-ngóo nî tshit gue̍h tsa̍p-sì, Sin-sī-iá-hō thài-khong-tsûn siāng uá-kīn Bîng-ông-tshinn ê tsa̍p-gōo hun-tsing liáu-āu, ua̍t-thâu khuànn Bîng-ông-tshinn ê sî-tsūn, uí tsi̍t bān peh tshing kong-lí hn̄g ê sóo-tsāi hip-ê. Tsit-ê tshian-piàn-bān-huà, kē kak-tò, tsiap-kīn sîn-hun sî-tsūn ê kíng-tì, khuànn-ē-tio̍h tò-pîng thâu-tsîng tsit-ê khâm-khâm-khia̍t-khia̍t ê Nòo-gē suann (Norgay Montes). Mā khuànn-ē-tio̍h tē-pîng-suànn hit-pîng ê Hí-la-luī suann (Hillary Montes). Tsit-nn̂g ê suann khì hōo tsiànn-tshíu-pîng hit-ê pînn-pînn-pînn ê Su-phút-nik pîng-guân (Sputnik Planum) pun-tsò nn̄g-pîng. Tī siòng-phìnn ê puē-kíng bî-bî-á huat-kng ê sī Bîng-ông-tshinn po̍h-li-si ê tuā-khì-tsân. Tsia ū tsi̍t-ê si̍k-sāi ê kî-kuài hiān-siōng, ū tām-ping kah kan-ping ê ping-tē, koh-ū senn kàu sann-tshing-gōo-pah kong-tshioh (tsi̍t bān tsi̍t tshing ing-tshioh) kuân ê ping-suann. Tsia-ê suann kah tē-kîu tíng-kuân hit-kuá hiông-uí ê suann-me̍h giōng-beh pênn-kuân.  Ts   it-tiunn    Bîng-ông-tshinn ê tē-kíng ū sann-pah-peh-tsa̍p kong-lí (nn̄g-pah-sann-tsa̍p ing-lí) hiah-nī khuah.

## [English] A Plutonian Landscape  

[This shadowy landscape](https://photojournal.jpl.nasa.gov/catalog/PIA19947) of majestic mountains and icy plainsstretches toward the horizon on a small, distant world.It was captured from a range of about 18,000 kilometers when [New Horizonslooked back toward Pluto](http://www.nasa.gov/feature/pluto-wows-in-spectacular-new-backlit-panorama) ,15 minutes after the spacecraft's closest approach on July 14, 2015.The dramatic, low-angle, [near-twilight](https://apod.nasa.gov/apod/ap071227.html) scene follows rugged mountains formally known as Norgay Montesfrom foreground left, and Hillary Montes along the horizon, [giving way to smooth](https://apod.nasa.gov/apod/ap150718.html) Sputnik Planum atright.Layers of Pluto's tenuous atmosphere are also revealedin the backlit view.With a strangely familiar appearance, the frigid terrain likelyincludes ices of nitrogen and carbon monoxide withwater-ice mountains rising up to 3,500 meters (11,000 feet).That's comparable in height to the [majestic mountains](https://apod.nasa.gov/apod/ap140801.html) of planet Earth.The Plutonian landscape is 380 kilometers (230 miles) across.

## 詞彙學習（台語漢字/POJ/KIP/華語漢字/English）

- 【冥王星】Bêng-ông-chhiⁿ/Bîng-ông-tshinn/冥王星/Pluto
- 【地平線】tē-pêng-sòaⁿ/tē-pîng-suànn/地平線/horizon
- 【新視野號太空船】Sin-sī-iá-hō thài-khong-chûn/Sin-sī-iá-hō thài-khong-tsûn/新視野號太空船/New Horizons
- 【氮冰】tām-peng/tām-ping/氮冰/ice of Nitrogen
- 【乾冰】kan-peng/kan-ping/乾冰/ice of carbon monoxide

{{% /apod %}}

---
title: R136 星團大出
date: 2021-01-10
tags: [恆星形成區, 星團, 星團, 星團, 蜘蛛星雲, 哈伯太空望遠鏡, 可見光波段, 恆星風, 紫外光輻射, 大麥哲倫星雲]
hero: https://apod.nasa.gov/apod/image/2101/30dor_hubble_960.jpg
summary: 佇影像中央 ê 恆星形成區附近，有一个非常大 ê 星團，內底有一寡上大質量又閣上高溫 ê 恆星。
aliases:
  - /2021/01/20210110.html
---

{{% apod %}}

- 原始文章：[Star Cluster R136 Breaks Out](https://apod.nasa.gov/apod/ap210110.html)
- 影像提供：[NASA](http://www.nasa.gov/), [ESA](http://www.spacetelescope.org/), &[F. Paresce](http://heritage.stsci.edu/2009/32/bio/bio_primary.html) ([INAF-IASF](http://www.iasfbo.inaf.it/)), [R. O'Connell](http://www.astro.virginia.edu/~rwo/) ([U. Virginia](http://www.astro.virginia.edu/)) et al.

## [漢羅] R136 星團大出

佇[影像](https://hubblesite.org/newscenter/archive/releases/2009/32/image/a/)中央 ê 恆星形成區附近，有一个非常大 ê 星團，內底有一寡上大質量又閣上高溫 ê 恆星。遮陣星叫做[R136 星團](https://en.wikipedia.org/wiki/R136)，是蜘蛛星雲 ê 一部份。In 是 2009 年用[哈伯太空望遠鏡](https://apod.nasa.gov/apod/ap010806.html)佇[可見光波段](https://science.nasa.gov/ems/09_visiblelight)翕 ê。[蜘蛛星雲](https://en.wikipedia.org/wiki/Tarantula)ê 氣體佮[塗粉](https://apod.nasa.gov/apod/ap030706.html)雲，去予高溫星團 ê[恆星風](https://solarsystem.nasa.gov/resources/2288/the-solar-wind-across-our-solar-system/)佮[紫外光輻射](https://science.nasa.gov/ems/10_ultravioletwaves)吹甲變成 [搝長 ê 形體](https://i.kym-cdn.com/photos/images/newsfeed/000/002/110/longcat.jpg?1241726484)。[蜘蛛星雲](https://apod.nasa.gov/apod/ap090331.html)是[佇咱 ê 厝邊星系](https://www.youtube.com/watch?v=Xsq1oaehLG4) [大麥哲倫星雲](https://apod.nasa.gov/apod/ap150827.html)內底，離咱差不多有 17 萬[光年](http://starchild.gsfc.nasa.gov/docs/StarChild/questions/question19.html)遠。

## [POJ] Á-luh it-sam-lio̍k seng-thoân tōa-chhut

Tī iáⁿ-siōng tiong-ng ê hêng-chhiⁿ hêng-sêng-khu hù-kūn, ū chi̍t-ê hui-siông-tōa ê seng-thoân, lāi-té ū chi̍t-kóa siāng tōa-chit-liōng iū-koh siāng ko-un ê hêng-chhiⁿ. Chit-tīn chhiⁿ kiò-chò Â it-sam-lio̍k seng-thoân, sī Ti-tu seng-hûn ê chi̍t-pō͘-hūn. In sī jī-khòng-khòng-kiú nî ióng Ha-peh thài-khong bōng-oán-kiàⁿ tī khó-kiàn-kng pho-toān hip ê. Ti-tu seng-hûn ê khì-thé kah thô͘-hún-hûn, khì hō͘ ko-un seng-thoân ê hêng-chhiⁿ-hong kah chi-gōa-kng hok-siā chhoe-kah piàn-sêng giú-tn̂g ê hêng-thé. Ti-tu seng-hûn sī tī lán ê chhù-piⁿ seng-hē Tōa Be̍h-thiat-lûn seng-hûn lāi-té, lî lán chha-put-to ū cha̍p-chhit bān kng-nî hn̄g.

## [KIP] Á-luh it-sam-lio̍k sing-thuân tuā-tshut

Tī iánn-siōng tiong-ng ê hîng-tshinn hîng-sîng-khu hù-kūn, ū tsi̍t-ê hui-siông-tuā ê sing-thuân, lāi-té ū tsi̍t-kuá siāng tuā-tsit-liōng iū-koh siāng ko-un ê hîng-tshinn. Tsit-tīn tshinn kiò-tsò Â it-sam-lio̍k sing-thuân, sī Ti-tu sing-hûn ê tsi̍t-pōo-hūn. In sī jī-khòng-khòng-kiú nî ióng Ha-peh thài-khong bōng-uán-kiànn tī khó-kiàn-kng pho-tuān hip ê. Ti-tu sing-hûn ê khì-thé kah thôo-hún-hûn, khì hōo ko-un sing-thuân ê hîng-tshinn-hong kah tsi-guā-kng hok-siā tshue-kah piàn-sîng gíu-tn̂g ê hîng-thé. Ti-tu sing-hûn sī tī lán ê tshù-pinn sing-hē Tuā Be̍h-thiat-lûn sing-hûn lāi-té, lî lán tsha-put-to ū tsa̍p-tshit bān kng-nî hn̄g.

## [English] Star Cluster R136 Breaks Out 

In the center of nearby star-forming region lies a huge cluster containing some of the largest, hottest, and most massive stars known.These stars, known collectively as [star cluster R136](https://en.wikipedia.org/wiki/R136) ,part of the Tarantula Nebula, were captured in the [featured image](https://hubblesite.org/newscenter/archive/releases/2009/32/image/a/) in [visible light](https://science.nasa.gov/ems/09_visiblelight) in 2009 through the [Hubble Space Telescope](https://apod.nasa.gov/apod/ap010806.html) .Gas and [dust](https://apod.nasa.gov/apod/ap030706.html) clouds in the [Tarantula Nebula](https://en.wikipedia.org/wiki/Tarantula) , have been sculpted into [elongated shape](https://i.kym-cdn.com/photos/images/newsfeed/000/002/110/longcat.jpg?1241726484) s by powerful [winds](https://solarsystem.nasa.gov/resources/2288/the-solar-wind-across-our-solar-system/) and [ultraviolet radiation](https://science.nasa.gov/ems/10_ultravioletwaves) from these hot cluster stars. The [Tarantula Nebula](https://apod.nasa.gov/apod/ap090331.html) lies [within a neighboring galaxy](https://www.youtube.com/watch?v=Xsq1oaehLG4) known as the [Large Magellanic Cloud](https://apod.nasa.gov/apod/ap150827.html) and is located a mere 170,000 [light-years](http://starchild.gsfc.nasa.gov/docs/StarChild/questions/question19.html) away.

## 詞彙學習（台語漢字/POJ/KIP/華語漢字/English）

- 【恆星形成區】hêng-chhiⁿ hêng-sêng-khu/hîng-tshinn hîng-sîng-khu/恆星形成區/star-forming region
- 【星團】chhiⁿ-thoân/tshinn-thuân/星團/star cluster
- 【星團】chheⁿ-thoân/tshenn-thuân/星團/star cluster
- 【星團】seng-thoân/sing-thuân/星團/star cluster
- 【蜘蛛星雲】Ti-tu seng-hûn/Ti-tu sing-hûn/蜘蛛星雲/Tarantula Nebula
- 【哈伯太空望遠鏡】Ha-peh thài-khong bōng-oán-kiàⁿ/Ha-peh thài-khong bōng-uán-kiànn/哈伯太空望遠鏡/Hubble Space Telescope
- 【可見光波段】khó-kiàn-kng/khó-kiàn-kng/可見光波段/visible light wavelength
- 【恆星風】hêng-chhiⁿ-hong/hîng-tshinn-hong/恆星風/stellar wind
- 【紫外光輻射】chi-gōa-kng hok-siā/tsi-guā-kng hok-siā/紫外光輻射/ultraviolet radiation
- 【大麥哲倫星雲】Tōa Be̍h-thiat-lûn seng-hûn/Tuā Be̍h-thiat-lûn sing-hûn/大麥哲倫星雲/Large Magellanic Cloud

{{% /apod %}}

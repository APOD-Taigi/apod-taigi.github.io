---
title: M78 ê 闊幅相片
date: 2021-01-21
tags: [闊幅, 獵戶座, 星際塗粉雲, 反射星雲, 光年, 恆星, 天體, 發射光斑, 噴流, 暗塗粉帶, 感光, 水素氣體]
hero: https://apod.nasa.gov/apod/image/2101/M78wideHiggins1024.jpg
summary: 佇肥 chut-chut ê 獵戶座內底，有足濟星際塗粉雲佮發光 ê 星雲。內底上光 ê 是 M78，to̍h 佇這幅彩色 ê 闊幅相片 ê 中央。
aliases:
  - /2021/01/20210121.html
categories: [podcast]
vocals: [Dolly]
---

{{% apod %}}

- 原始文章：[M78 Wide Field](https://apod.nasa.gov/apod/ap210121.html)
- 影像提供佮 [版權](https://apod.nasa.gov/apod/lib/about_apod.html#srapply)：[Wes Higgins](https://www.astrobin.com/users/wes63/)
- 台文翻譯：[An-Li Tsai](mailto:thianbu.taigi@gmail.com) ([NCU](https://www.astro.ncu.edu.tw))

{{< podcast "ckl535osn339l0898s1tznyfy" >}}

## [漢羅] M78 ê 闊幅相片

佇肥 chut-chut ê [獵戶座](https://apod.nasa.gov/apod/ap161204.html) 內底，有足濟 [星際](http://www-ssg.sr.unh.edu/ism/what1.html) 塗粉雲佮 [發光 ê 星雲](https://nasaviz.gsfc.nasa.gov/12086)。內底 [上光 ê 是 M78](http://www.messier.seds.org/m/m078.html)，to̍h 佇這幅彩色 ê [闊幅相片](https://www.astrobin.com/wj6sox/?nc=user) ê 中央。這張相片有包著 [獵戶座皮帶](https://apod.nasa.gov/apod/ap171123.html) ê 北爿區域。佇 1500 光年遠 ê 所在，藍色 ê 反射星雲差不多有 5 光年遐爾闊。伊 ê [藍光](http://math.ucr.edu/home/baez/physics/General/BlueSky/blue_sky.html)，[主要](http://leo.astronomy.cz/mix/mix.html) 是塗粉反射高溫閣少年 ê 恆星來 ê。反射星雲 NGC 2071 to̍h 佇 M78 ê [倒爿](http://www.starpointing.com/ccd/m78_labeled.html)。[Herbig-Haro 天體](https://en.wikipedia.org/wiki/Herbig%E2%80%93Haro_object#Discovery_and_history_of_observations) ê 發射光斑，是恆星佇形成過程中，能量足強 ê 噴流噴出來 ê 物件。佮邊仔 ê 暗塗粉帶相比，實在是有夠光 ê。這个長時間 ê 感光，予咱看會著這區較暗、反紅光 ê 水素氣體。

## [POJ] M chhit-cha̍p-poeh ê khoah-pak siòng-phìⁿ

Tī pûi-chut-chut ê La̍h-hō͘-chō lāi-té, ū chiok-chōe seng-chè thô͘-hún-hûn kah hoat-kng ê seng-hûn. Lāi-té siāng kng ê sī M chhit-cha̍p-poeh, to̍h tī chit-pak chhái-sek ê khoah-pak siòng-phìⁿ tiong-ng. Chit-tiuⁿ siòng-phìⁿ ū pau-tio̍h La̍h-hō͘-chō phôe-tòa ê pak-pêng khu-he̍k. Tī chi̍t-chheng-gō͘-pah nî hn̄g ê só͘-chāi, nâ-sek ê hoán-siā seng-hûn chha-put-to ū gō͘ kng-nî hiah-nī khoah. I ê nâ-kng, chú-iàu sī thô͘-hún hoán-siā ko-un koh siàu-liân ê hêng-chhiⁿ lâi-ê. Hoán-siā seng-hûn NGC jī-khòng-chhit-it to̍h tī M chhit-cha̍p-poeh ê tò-pêng. Herbig-Haro thian-thé ê hoat-siā kng-pan, sī hêng-chhiⁿ tī hêng-sêng kòe-têng-tiong, lêng-liōng chiok kiông ê phùn-lâu phùn--chhut-lâi ê mi̍h-kiāⁿ. Kah piⁿ-á ê àm-thô͘-hún-tòa sio-pí, si̍t-chāi sī ū-kàu kng ê. Chit-ê tn̂g-sî-kan ê kám-kng, hō͘ lán khòaⁿ-ē-tio̍h chit-khu khah-àm, hoán-âng-kng ê chúi-sò͘ khì-thé.

## [KIP] M tshit-tsa̍p-pueh ê khuah-pak siòng-phìnn

Tī puî-tsut-tsut ê La̍h-hōo-tsō lāi-té, ū tsiok-tsuē sing-tsè thôo-hún-hûn kah huat-kng ê sing-hûn. Lāi-té siāng kng ê sī M tshit-tsa̍p-pueh, to̍h tī tsit-pak tshái-sik ê khuah-pak siòng-phìnn tiong-ng. Tsit-tiunn siòng-phìnn ū pau-tio̍h La̍h-hōo-tsō phuê-tuà ê pak-pîng khu-hi̍k. Tī tsi̍t-tshing-gōo-pah nî hn̄g ê sóo-tsāi, nâ-sik ê huán-siā sing-hûn tsha-put-to ū gōo kng-nî hiah-nī khuah. I ê nâ-kng, tsú-iàu sī thôo-hún huán-siā ko-un koh siàu-liân ê hîng-tshinn lâi-ê. Huán-siā sing-hûn NGC jī-khòng-tshit-it to̍h tī M tshit-tsa̍p-pueh ê tò-pîng. Herbig-Haro thian-thé ê huat-siā kng-pan, sī hîng-tshinn tī hîng-sîng kuè-tîng-tiong, lîng-liōng tsiok kiông ê phùn-lâu phùn--tshut-lâi ê mi̍h-kiānn. Kah pinn-á ê àm-thôo-hún-tuà sio-pí, si̍t-tsāi sī ū-kàu kng ê. Tsit-ê tn̂g-sî-kan ê kám-kng, hōo lán khuànn-ē-tio̍h tsit-khu khah-àm, huán-âng-kng ê tsuí-sòo khì-thé.

## [English] M78 Wide Field 

[Interstellar](http://www-ssg.sr.unh.edu/ism/what1.html) dust clouds and [glowing nebulae](https://nasaviz.gsfc.nasa.gov/12086) abound in the fertile [constellation of Orion](https://apod.nasa.gov/apod/ap161204.html) .One of the [brightest, M78](http://www.messier.seds.org/m/m078.html) ,is centered in this colorful, [wide field view](https://www.astrobin.com/wj6sox/?nc=user) ,covering an area north of [Orion's belt](https://apod.nasa.gov/apod/ap171123.html) .At a distance of about 1,500 light-years, thebluish reflection nebula is around 5 light-years across.Its tint is due to dust [preferentially](http://leo.astronomy.cz/mix/mix.html) reflecting the [blue light](http://math.ucr.edu/home/baez/physics/General/BlueSky/blue_sky.html) of hot, young stars.Reflection nebula NGC 2071 is [justto the left](http://www.starpointing.com/ccd/m78_labeled.html) of M78.Flecks of emission from [Herbig-Haro objects](https://en.wikipedia.org/wiki/Herbig%E2%80%93Haro_object#Discovery_and_history_of_observations) ,energetic jets from stars in the process offormation, stand out against the dark dust lanes.The exposure also brings out the region's fainter, pervasivereddish glow of atomic hydrogen gas.

## 詞彙學習（台語漢字/POJ/KIP/華語漢字/English）

- 【闊幅】Khoah-pak/Khuah-pak/寬幅/wide field
- 【獵戶座】La̍h-hō͘-chō/La̍h-hōo-tsō/獵戶座/the constellation of Origion
- 【星際塗粉雲】seng-chè thô͘-hún-hûn/sing-tsè thôo-hún-hûn/星際灰塵雲/interstellar dust cloud
- 【反射星雲】hoán-siā seng-hûn/huán-siā sing-hûn/反射星雲/reflection nebula
- 【光年】kng-nî/kng-nî/光年/light-year
- 【恆星】hêng-chhiⁿ/hîng-tshinn/恆星/star
- 【天體】thian-thé/thian-thé/天體/object
- 【發射光斑】hoat-siā kng-pan/huat-siā kng-pan//flecks of emission
- 【噴流】phùn-lâu/phùn-lâu/噴流/jet
- 【暗塗粉帶】àm-thô͘-hún-tōa/àm-thôo-hún-tuā/暗灰塵帶/dark dust lane
- 【感光】kám-kng/kám-kng/曝光/exposure
- 【水素氣體】chúi-sò͘ khì-thé/tsuí-sòo khì-thé/氫氣/hydrogen gas

{{% /apod %}}

---
title: 厝邊 ê 大質量捲螺仔星系 NGC 2841
date: 2021-01-24
tags: [捲螺仔星系, 大熊座, 宇宙島, 星系核, 星系盤, 捲螺仔手骨, 塗粉帶, 恆星形成區, 星團, 銀河, 踅地衛星, 哈伯太空望遠, 恆星風, 恆星爆炸, 銀暈]
hero: https://apod.nasa.gov/apod/image/2101/ngc2841_hstColombari_960.jpg
summary: NGC 2841 是一个咱熟似 ê 大質量星系。伊是一个佇北爿 ê 大熊座內底，干焦 4600 萬光年遠 ê 捲螺仔星系。
aliases:
  - /2021/01/20210124.html
categories: [podcast]
vocals: [阿錕]
---

{{% apod %}}

- 原始文章：[Massive Nearby Spiral Galaxy NGC 2841](https://apod.nasa.gov/apod/ap210124.html)
- 影像提供：[NASA](https://www.nasa.gov/), [ESA](https://esahubble.org/), [Hubble](https://hla.stsci.edu/), [Subaru](https://subarutelescope.org/en/about/)
- 製作 & 版權：[Roberto Colombari](https://www.facebook.com/roberto.colombari)
- 台文翻譯：An-Li Tsai ([NCU](https://www.astro.ncu.edu.tw))

{{< podcast "cklgjsz5rmmn20996ajz1omef" >}}

## [漢羅] 厝邊 ê 大質量捲螺仔星系 NGC 2841

[NGC 2841](https://hubblesite.org/image/3845/printshop) 是一个咱熟似 ê 大質量星系。伊是一个佇北爿 ê [大熊座](https://apod.nasa.gov/apod/ap070108.html) 內底，干焦 4600 萬光年遠 ê 捲螺仔星系。這个遮爾清楚 koh 美麗 ê [宇宙島](https://cass.ucsd.edu/public/tutorial/Galaxies.html)，有一个足明顯 ê 黃色星系核 kah 星系盤。佇一節一節、[絞 ân ê](https://casa.colorado.edu/~danforth/science/spiral/) [捲螺仔](https://apod.nasa.gov/apod/ap030925.html) 手骨內底，有塗粉帶、有粉紅仔斑 ê 恆星形成區、閣有少年 ê 藍色星團。[毋閣](https://apod.nasa.gov/apod/ap091017.html)，大部份 ê 捲螺仔星系 sī 有較分明 ê 手骨 kah 較大 ê [恆星形成區](https://science.nasa.gov/astrophysics/focus-areas/how-do-stars-form-and-evolve)。NGC 2841 ê 直徑超過 15 萬 [光年](https://exoplanets.nasa.gov/faq/26/what-is-a-light-year/) 闊，比 [咱 ê](http://www.atlasoftheuniverse.com/galaxy.html) 銀河閣較大。這張組合影像是 kā 2.4 公尺闊 ê 踅地衛星 [哈伯太空望遠鏡](https://www.nasa.gov/mission_pages/hubble/story/index.html) kah 8.2 公尺闊 ê 地面望遠鏡 [Subaru 望遠鏡](https://www.naoj.org/en/about/)，合併感光而成 ê。Ùi [X 光](https://chandra.harvard.edu/photo/2006/n2841/) ê 影像推測，恆星風 kah 恆星爆炸產生噴懸 ê 高溫氣體，湠到 [NGC 2841](https://www.youtube.com/watch?v=byMG1s47ov8) ê 銀暈。

## [POJ] Chhù-piⁿ ê tōa-chit-liōng kńg-lê-á seng-hē NGC jī-pat-sù-it

NGC jī-pat-sù-it sī chi̍t-ê lán se̍k-sāi ê tōa-chit-liōng seng-hē. I sī chi̍t-ê tī pak-pêng ê Tōa-hîm-chō lāi-té, kan-na sì-chheng-la̍k-pah-bān kng-nî hn̄g ê kńg-lê-á-seng-hē. Chit-ê chiah-nī chheng-chhó͘ koh bí-lē ê ú-tiū-tó, ū chi̍t-ê chiok bêng-hián ê n̂g-sek seng-hē-he̍k kah seng-hē-pôaⁿ. Tī chi̍t-chat-chi̍t-chat, ká-ân ê kńg-lê-á-chhiú-kut lāi-té, ū thô͘-hún-tòa, ū hún-âng-á-pan ê  hêng-chîⁿ-hêng-sêng-khu, koh-ū siàu-liân ê nâ-sek seng-thoân. M̄-koh, tōa-pō͘-hūn ê kńg-lê-á-seng-hē sī ū khah hun-bêng ê chhiú-kut kah khah tōa ê hêng-chîⁿ-hêng-sêng-khu. NGC jī-pat-sù-it ê ti̍t-kèng chhiau-kòe cha̍p-gō͘-bān kng-nî khoah, pí lán-ê Gîn-hô koh-khah tōa. Chit-tiuⁿ cho͘-ha̍p iáⁿ-siōng sī kā jī-tiám-sù kong-chhioh khoah ê se̍h-tē ūi-chhiⁿ Ha-peh-thài-khong-bōng-oán-kiàⁿ kah peh-tiám-jī kong-chhioh khoah ê tē-bīn bōng-oán-kiàⁿ Subaru bōng-oán-kiàⁿ, ha̍p-pèng kám-kng jī-sêng ê. Ùi X-kng ê iáⁿ-siōng thui-chhek, hêng-chîⁿ-hong kah hêng-chîⁿ po̍k-chà sán-seng phùn-koân ê ko-un khì-thé, thòaⁿ-kàu NGC jī-pat-sù-it ê gîn-n̄g.

## [KIP] Tshù-pinn ê tuā-tsit-liōng kńg-lê-á sing-hē NGC jī-pat-sù-it

NGC jī-pat-sù-it sī tsi̍t-ê lán si̍k-sāi ê tuā-tsit-liōng sing-hē. I sī tsi̍t-ê tī pak-pîng ê Tuā-hîm-tsō lāi-té, kan-na sì-tshing-la̍k-pah-bān kng-nî hn̄g ê kńg-lê-á-sing-hē. Tsit-ê tsiah-nī tshing-tshóo koh bí-lē ê ú-tīu-tó, ū tsi̍t-ê tsiok bîng-hián ê n̂g-sik sing-hē-hi̍k kah sing-hē-puânn. Tī tsi̍t-tsat-tsi̍t-tsat, ká-ân ê kńg-lê-á-tshíu-kut lāi-té, ū thôo-hún-tuà, ū hún-âng-á-pan ê  hîng-tsînn-hîng-sîng-khu, koh-ū siàu-liân ê nâ-sik sing-thuân. M̄-koh, tuā-pōo-hūn ê kńg-lê-á-sing-hē sī ū khah hun-bîng ê tshíu-kut kah khah tuā ê hîng-tsînn-hîng-sîng-khu. NGC jī-pat-sù-it ê ti̍t-kìng tshiau-kuè tsa̍p-gōo-bān kng-nî khuah, pí lán-ê Gîn-hô koh-khah tuā. Tsit-tiunn tsoo-ha̍p iánn-siōng sī kā jī-tiám-sù kong-tshioh khuah ê se̍h-tē uī-tshinn Ha-peh-thài-khong-bōng-uán-kiànn kah peh-tiám-jī kong-tshioh khuah ê tē-bīn bōng-uán-kiànn Subaru bōng-uán-kiànn, ha̍p-pìng kám-kng jī-sîng ê. Uì X-kng ê iánn-siōng thui-tshik, hîng-tsînn-hong kah hîng-tsînn po̍k-tsà sán-sing phùn-kuân ê ko-un khì-thé, thuànn-kàu NGC jī-pat-sù-it ê gîn-n̄g.

## [English] Massive Nearby Spiral Galaxy NGC 2841

It is one of the more massive galaxies known.A mere 46 million light-years distant, spiral galaxy [NGC 2841](https://hubblesite.org/image/3845/printshop) can be found in the northern constellation of [Ursa Major](https://apod.nasa.gov/apod/ap070108.html) .This sharp view of the gorgeous [island universe](https://cass.ucsd.edu/public/tutorial/Galaxies.html) shows off a striking yellow nucleus and galactic disk.Dust lanes, small, pink star-forming regions, and young blue star clustersare embedded in the patchy, tightly [wound](https://casa.colorado.edu/~danforth/science/spiral/) [spiral](https://apod.nasa.gov/apod/fap/ap030925.html) arms. [In contrast](https://apod.nasa.gov/apod/ap091017.html) , many other spiralsexhibit grand, sweeping arms with large [star-forming](https://science.nasa.gov/astrophysics/focus-areas/how-do-stars-form-and-evolve) regions. NGC 2841 has a diameter of over 150,000 [light-years](https://exoplanets.nasa.gov/faq/26/what-is-a-light-year/) , even larger than [our own](http://www.atlasoftheuniverse.com/galaxy.html) Milky Way.The featured composite image merges exposures from the orbiting 2.4-meter [Hubble Space Telescope](https://www.nasa.gov/mission_pages/hubble/story/index.html) and the ground-based 8.2-meter [Subaru Telescope](https://www.naoj.org/en/about/) . [X-ray images](https://chandra.harvard.edu/photo/2006/n2841/) suggest that resulting winds and stellar explosions createplumes of hot gas extending into a halo around [NGC 2841](https://www.youtube.com/watch?v=byMG1s47ov8) .

## 詞彙學習（台語漢字/POJ/KIP/華語漢字/English）

- 【捲螺仔星系】kńg-lê-á-seng-hē/kńg-lê-á-sing-hē/螺旋星系/spiral galaxy
- 【大熊座】Tōa-hîm-chō/Tuā-hîm-tsō/大熊座/Ursa Major
- 【宇宙島】ú-tiū-tó/ú-tiū-tó/宇宙島/island unierse
- 【星系核】seng-hē-he̍k/sing-hē-hi̍k/星系核/galactic nucleus
- 【星系盤】seng-hē-pôaⁿ/sing-hē-puânn/星系盤/galactic disk
- 【捲螺仔手骨】kńg-lê-á-chhiú-kut/kńg-lê-á-tshiú-kut/旋臂/spiral arm
- 【塗粉帶】thô͘-hún-tòa/thôo-hún-tuà/灰塵帶/dust lane
- 【恆星形成區】hêng-chîⁿ-hêng-sêng-khu/hîng-tsînn-hîng-sîng-khu/恆星形成區/star-forming region
- 【星團】seng-thoân/sing-thuân/星團/star cluster
- 【銀河】Gîn-hô/Gîn-hô/銀河/Milky Way
- 【踅地衛星】se̍h-tē ūi-chhiⁿ/se̍h-tē uī-tshinn/繞地衛星/orbiting satellite
- 【哈伯太空望遠】Ha-peh-thài-khong-bōng-oán-kiàⁿ/Ha-peh-thài-khong-bōng-uán-kiànn/哈伯太空望遠/Hubble Space Telescope
- 【恆星風】hêng-chîⁿ-hong/hîng-tsînn-hong/恆星風/stellar wind
- 【恆星爆炸】hêng-chîⁿ po̍k-chà/hîng-tsînn po̍k-tsà/恆星爆炸/stellar explosion
- 【銀暈】gîn-n̄g/gîn-n̄g/銀暈/halo

{{% /apod %}}

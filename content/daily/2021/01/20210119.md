---
title: 月華 kah 邊仔 ê 木星、土星
date: 2021-01-19
tags: [月華, 月暈, 量子力學繞射, 量子力學色光效應, 日華, 土星, 木星]
hero: https://apod.nasa.gov/apod/image/2101/CoronaConjunction_Masi_1080_annotated.jpg
summary: 是按怎有當時仔，去予雲閘著 ê 月娘看起來是七彩 ê？這款現像。
aliases:
  - /2021/01/20210119.html
categories: [podcast]
vocals: [蔡老師]
---

{{% apod %}}

- 原始文章：[A Lunar Corona with Jupiter and Saturn](https://apod.nasa.gov/apod/ap210119.html)
- 影像來源佮版權：[Alessandra Masi](https://www.facebook.com/alessandra.masi.1656/)
- 台文翻譯：[An-Li Tsai](mailto:thianbun.taigi@gmail.com) ([NCU](https://www.astro.ncu.edu.tw))
- 新消息：[APOD 有台語版矣！來自中央大學 ê 翻譯](https://apod.tw/)

{{< podcast "ckl52sbq532hi0898q9ntdmcg" >}}

## [漢羅] 月華 kah 邊仔 ê 木星、土星

是按怎有當時仔，去予雲閘著 ê 月娘看起來是七彩 ê？這款 [現像](https://www.atoptics.co.uk/droplets/corform.htm) to̍h 叫做 [月華](https://www.atoptics.co.uk/droplets/corona.htm)，是佇薄縭絲 ê 雲內底差不多平大粒 ê 水珠 [中央](https://www.youtube.com/watch?v=fgiOjqTiwn8)，產生光 ê 量子力學 [繞射](https://en.wikipedia.org/wiki/Diffraction)。無仝色 ê 光有 [無仝 ê 波長](https://science.nasa.gov/ems/01_intro)，無仝色 ê 光 ê [繞射現像](https://www.exploratorium.edu/snacks/diffraction) 嘛會無仝。[月華](https://en.wikipedia.org/wiki/Corona_(optical_phenomenon)) 是真少數用目睭 to̍h [看會著](http://physics.stackexchange.com/questions/65397/quantum-mechanics-and-everyday-nature) ê [量子力學](https://asterisk.apod.com/viewtopic.php?f=39&t=21334) 色光效應。是講，[日華](https://apod.nasa.gov/apod/ap160111.html) 有當時仔嘛真明顯。這張 [組合影像](https://www.facebook.com/photo?fbid=1709415295896623&set=a.128219130682922) 是 [頂](https://apod.nasa.gov/apod/ap201020.html) [個月](https://www.facebook.com/media/set/?vanity=APOD.Sky&set=a.3211133262324204) 佇 [土星](https://apod.nasa.gov/apod/ap201215.html) [佮](https://apod.nasa.gov/apod/ap201219.html) [木星](https://apod.nasa.gov/apod/ap201208.html) [大](https://apod.nasa.gov/apod/ap201223.html) [相拄](https://apod.nasa.gov/apod/ap201220.html) [前](https://youtu.be/aokGqxVdpz0) 幾工翕 ê。頭前是 [意大利](https://en.wikipedia.org/wiki/Italy) 一个叫做 [Pieve](https://en.wikipedia.org/wiki/Pieve_di_Cadore) [di](https://youtu.be/foOsiBKhavA) [Cdore](https://en.wikipedia.org/wiki/Pieve_di_Cadore) ê 庄頭，伊 to̍h 佇 [Sfornioi](https://youtu.be/IobRJtv2d_Q) 山 ê 頭前。

## [POJ] Goe̍h-hôa kah piⁿ--á ê Bo̍k-chhiⁿ Thó͘-chhiⁿ

SĪ án-ná ū-tang-sî-á, khì hō͘ hûn cha̍h-tio̍h-ê goe̍h-niû khòaⁿ--khí-lâi sī chhit-chhái-ê? Chit-khoân hiān-siōng to̍h kiò-chò goe̍h-hôa, sī tī po̍h-li-si ê hûn lāi-té chha-put-to pêⁿ-tōa-lia̍p ê chúi-chu, sán-seng kng ê liōng-chú le̍k-ha̍k jiàu-siā. Bô-kâng sek ê kng ū bô-kâng ê pho-tn̂g, bô-kâng sek ê kng ê jiàu-siā hiān-siōng mā ē bô-kâng. Goe̍h-hôa sī chin chió-sò͘ iōng ba̍k-chiu to̍h khòaⁿ-ē-tio̍h liōng-chú le̍k-ha̍k sek-kng hāu-èng. Sī-kóng, ji̍t-hôa ū-tang-sî-á mā chin bêng-hián. Chit-tiuⁿ cho͘-ha̍p iáⁿ-siōng sī téng-kò-goe̍h tī Thó͘-chhiⁿ kah Bo̍k-chhiⁿ tōa-sio-tú chêng-kúi-kang hip-ê. Thâu-chêng sī Ì-ta-lī chit-ê kiò-chò Pieve di Cdore ê chng-thâu, i to̍h tī Sfornioi soaⁿ ê thâu-chêng.

## [KIP] Gue̍h-huâ kah pinn--á ê Bo̍k-tshinn Thóo-tshinn

SĪ án-ná ū-tang-sî-á, khì hōo hûn tsa̍h-tio̍h-ê gue̍h-niû khuànn-khí-lâi sī tshit-tshái-ê? Tsit-khuân hiān-siōng to̍h kiò-tsò gue̍h-huâ, sī tī po̍h-li-si ê hûn lāi-té tsha-put-to pênn-tuā-lia̍p ê tsuí-tsu, sán-sing kng ê liōng-tsú li̍k-ha̍k jiàu-siā. Bô-kâng sik ê kng ū bô-kâng ê pho-tn̂g, bô-kâng sik ê kng ê jiàu-siā hiān-siōng mā ē bô-kâng. Gue̍h-huâ sī tsin tsió-sòo iōng ba̍k-tsiu to̍h khuànn-ē-tio̍h liōng-tsú li̍k-ha̍k sik-kng hāu-ìng. Sī-kóng, ji̍t-huâ ū-tang-sî-á mā tsin bîng-hián. Tsit-tiunn tsoo-ha̍p iánn-siōng sī tíng-kò-gue̍h tī Thóo-tshinn kah Bo̍k-tshinn tuā-sio-tú tsîng kuí-kang hip-ê. Thâu-tsîng sī Ì-ta-lī tsit-ê kiò-tsò Pieve di Cdore ê tsng-thâu, i to̍h tī Sfornioi suann ê thâu-tsîng.

## [English]  A Lunar Corona with Jupiter and Saturn 

Why does a cloudy moon sometimes appear colorful?The [effect](https://www.atoptics.co.uk/droplets/corform.htm) , called a lunar [corona](https://www.atoptics.co.uk/droplets/corona.htm) , is created by the quantum mechanical [diffraction](https://en.wikipedia.org/wiki/Diffraction) of light around individual, similarly-sized water droplets in an [intervening](https://www.youtube.com/watch?v=fgiOjqTiwn8) but mostly-transparent cloud.Since light of different colors has [different wavelengths](https://science.nasa.gov/ems/01_intro) , each color [diffracts](https://www.exploratorium.edu/snacks/diffraction) differently. [Lunar Coronae](https://en.wikipedia.org/wiki/Corona_(optical_phenomenon)) are one of the few [quantum mechanical](https://asterisk.apod.com/viewtopic.php?f=39&t=21334) color effects that can be [easily seen](http://physics.stackexchange.com/questions/65397/quantum-mechanics-and-everyday-nature) with the unaided eye. [Solar corona](https://apod.nasa.gov/apod/ap160111.html) e are also sometimes evident. The [featured composite image](https://www.facebook.com/photo?fbid=1709415295896623&set=a.128219130682922) was captured a few days before the [close](https://youtu.be/aokGqxVdpz0) [Great](https://apod.nasa.gov/apod/ap201223.html) [Conjunction](https://apod.nasa.gov/apod/ap201220.html) [between](https://apod.nasa.gov/apod/ap201219.html) [Saturn](https://apod.nasa.gov/apod/ap201215.html) [and](https://apod.nasa.gov/apod/ap201212.html) [Jupiter](https://apod.nasa.gov/apod/ap201208.html) [last](https://apod.nasa.gov/apod/ap201020.html) [month](https://www.facebook.com/media/set/?vanity=APOD.Sky&set=a.3211133262324204) .In the foreground, the [Italian](https://en.wikipedia.org/wiki/Italy) village of [Pieve](https://en.wikipedia.org/wiki/Pieve_di_Cadore) [di](https://youtu.be/foOsiBKhavA) [Cadore](https://en.wikipedia.org/wiki/Pieve_di_Cadore) is visible in front of the [Sfornioi](https://youtu.be/IobRJtv2d_Q) Mountains.

## 詞彙學習

|漢羅|POJ|KIP|華語|English|
|-|-|-|-|-|
|月華|goe̍h-hôa|gue̍h-huâ|月華|lunar corona|
|月暈|goe̍h-n̄g|gue̍h-n̄g|月暈|lunar halo|
|量子力學繞射|liōng-chú le̍k-ha̍k jiàu-siā|liōng-tsú li̍k-ha̍k jiàu-siā|量子力學繞射|quantum mechanical diffraction of light|
|量子力學色光效應|liōng-chú le̍k-ha̍k sek-kng hāu-èng|liōng-tsú li̍k-ha̍k sik-kng hāu-ìng|量子力學色彩效應|quantum mechanical color effects|
|日華|ji̍t-hôa|ji̍t-huâ|日華|solar corona|
|土星|Thó͘-chhiⁿ|Thóo-tshinn|土星|Saturn|
|木星|Bo̍k-chhiⁿ|Bo̍k-tshinn|木星|Jupiter|

{{% /apod %}}

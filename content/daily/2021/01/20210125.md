---
title: 智利火山頭頂 ê 南十字
date: 2021-01-25
tags: [南十字, 南半球, 太陽系, 十字架一, 十字架二, 南天極, 地球自轉, 北天極, 北極星, 角距離, 小麥哲倫星雲, 銀河系, 衛星星系, 南十字星群, 南十字星座, 造父變星, 烏炭橐仔星雲, 龍骨座星雲, 船底座星雲]
hero: https://apod.nasa.gov/apod/image/2101/SouthernCross_Slovinsky_960_annotated.jpg
summary: 你敢有看過南十字？伊是地球南半球 siāng 有名 ê 四粒星。
aliases:
  - /2021/01/20210125.html
categories: [podcast]
vocals: [蔡老師]
---

{{% apod %}}

- 原始文章：[Southern Cross over Chilean Volcano](https://apod.nasa.gov/apod/ap210125.html)
- 影像提供佮版權：[Tomáš Slovinský](http://slovinsky.art/en/homeen/)
- 台文翻譯：[An-Li Tsai](mailto:thianbu.taigi@gmail.com) ([NCU](https://www.astro.ncu.edu.tw))

{{< podcast "cklgjzorjf72h089229hyvwzu" >}}

## [漢羅] 智利火山頭頂 ê 南十字

你敢有看過南十字？伊是地球南半球 siāng 有名 ê 四粒星。這張相片 sī 這個月初 tī [智利](https://en.wikipedia.org/wiki/Chile) 翕 ê。[南十字](https://www.constellation-guide.com/the-southern-cross/) 拄仔好 tī 爆發 ê [Villarrica 火山](https://youtu.be/gmZ1q9_Cdtg) ê 倒爿翕著。伊 sī tī [咱太陽系內底](https://solarsystem.nasa.gov/solar-system/our-solar-system/overview/)，活動力上強 ê [火山](https://en.wikipedia.org/wiki/Villarrica_(volcano)) 之一。Kā 南十字內底上紅 ê 十字架一 tùi 上光 ê [十字架二](https://en.wikipedia.org/wiki/Acrux) 連去，差不多 to̍h 會指向天頂上南 ê 所在，[南天極（SCP）](https://apod.tw/daily/20210101/)。Tī 這个所在，所有 ê 恆星看起來 to̍h kah [地球自轉同齊](https://apod.nasa.gov/apod/ap200701.html) leh 踅。Tī [現代](https://i.ytimg.com/vi/17PkUsTVa7g/maxresdefault.jpg)，南天極附近無較光 ê 恆星，kah 北天極（NCP）無仝，伊附近有足光 ê [北極星](https://apod.nasa.gov/apod/ap150602.html)。若是 [kā 十字架一 kah 十字架二 ê 連線延長](https://en.wikipedia.org/wiki/Celestial_pole#/media/File:Pole01-eng.jpg)（差不多是 in ê 角距離 ê 4 到 7 倍），to̍h 會揣著 [小麥哲倫星雲](https://youtu.be/ssQyxCijfr8)。伊是 tī 咱 ê 銀河系內底，一个足光 ê 衛星星系。南十字 [星群](https://en.wikipedia.org/wiki/Asterism_(astronomy)) sī 南十字星座 ê 代表，in sī [一陣真明顯 ê 星](https://earthsky.org/favorite-star-patterns/the-southern-cross-signpost-of-southern-skies)，內底有四粒 iōng 目睭 to̍h 看會著 ê [造父變星](https://youtu.be/QcChCeX2VrY)。Tī 這張相片 ê 火山頭頂，看起來敢若 leh 衝烏煙 ê sī [烏炭橐仔星雲](https://en.wikipedia.org/wiki/Coalsack_Nebula)。倒爿頂懸彼區大 koh 紅 ê，sī 當咧形成新恆星 ê [龍骨座](https://apod.nasa.gov/apod/ap200505.html) 星雲。

## [POJ] Tì-lī hóe-soaⁿ thâu-téng ê Lâm-si̍p-jī

Lí kám-ū khòaⁿ-kòe Lâm-si̍p-jī? I sī tē-kiû Lâm-puànn-kîu siāng ū-miâ ê sì lia̍p chhiⁿ. Chit-tiuⁿ siòng-phìⁿ sī chit-kò-goe̍h-chhe tī Tì-lī hip--ê. Lâm-si̍p-jī tú-á-hó tī po̍k-hoat ê Villarrica hóe-soaⁿ ê tò-pêng hip--ê. I sī tī lán Thài-iông-hē lāi-té, oa̍h-tōng-le̍k siāng kiông ê hóe-soaⁿ chi-it. Kā Lâm-si̍p-jī lāi-té siāng âng ê Si̍p-jī-kè it tùi siāng-kng ê Si̍p-jī-kè-jī liân--khì, chha-put-to to̍h ē chí-hiòng thiⁿ-téng siāng lâm ê só͘-chāi, Lâm-thian-ke̍k (SCP). Tī chit-ê só͘-chāi, só͘-ū ê hêng-chîⁿ khòaⁿ--khí-lâi to̍h kah tē-kiû chū-choán tâng-chê leh se̍h. Tī hiān-tāi, Lâm-thian-ke̍k hù-kūn bô khah-kng ê hêng-chîⁿ, kah Pak-thian-ke̍k (NCP) bô-kâng, i hù-kūn ū chiok-kng ê Pak-ke̍k-chhiⁿ. Nā-sī kā Si̍p-jī-kè it kah Si̍p-jī-kè jī ê liân-sòaⁿ iân-tn̂g (chha-put-to sī in ê kak-kū-lî ê sì kàu chhit pōe), to̍h ē chhōe-tio̍h Siò Be̍h-thiat-lûn seng-hûn. I sī tī lán-ê Gîn-hô-hē lāi-té, chi̍t-ê chiok-kng ê ūi-chhiⁿ seng-hē. Lâm-si̍p-jī seng-kûn sī Lâm-si̍p-jī seng-chō ê tāi-piáu, in sī chi̍t-tiuⁿ chin bêng-hián ê chhiⁿ, lāi-té ū sì-lia̍p iōng ba̍k-chiu to̍h khòaⁿ-ē-tio̍h ê Chō-hū-piàn-seng. Tī chit-tiuⁿ siòng-phìⁿ ê hóe-soaⁿ thâu-téng, khòaⁿ-khí-lâi ká-ná leh chhèng o͘-ian ê sī O͘-thòaⁿ-lok-á seng-hûn. Tò-pêng téng-koân hit-khu tòa koh âng ê, sī tn̂g-leh hêng-sêng sin-hêng-chhiⁿ ê Chûn-té-chō seng-hûn.

## [KIP] Tì-lī hué-suann thâu-tíng ê Lâm-si̍p-jī

Lí kám-ū khuànn-kuè Lâm-si̍p-jī? I sī tē-kîu Lâm-puànn-kîu siāng ū-miâ ê sì lia̍p tshinn. Tsit-tiunn siòng-phìnn sī tsit-kò-gue̍h-tshe tī Tì-lī hip--ê. Lâm-si̍p-jī tú-á-hó tī po̍k-huat ê Villarrica hué-suann ê tò-pîng hip--ê. I sī tī lán Thài-iông-hē lāi-té, ua̍h-tōng-li̍k siāng kiông ê hué-suann tsi-it. Kā Lâm-si̍p-jī lāi-té siāng âng ê Si̍p-jī-kè it tuì siāng-kng ê Si̍p-jī-kè-jī liân--khì, tsha-put-to to̍h ē tsí-hiòng thinn-tíng siāng lâm ê sóo-tsāi, Lâm-thian-ki̍k (SCP). Tī tsit-ê sóo-tsāi, sóo-ū ê hîng-tsînn khuànn--khí-lâi to̍h kah tē-kîu tsū-tsuán tâng-tsê leh se̍h. Tī hiān-tāi, Lâm-thian-ki̍k hù-kūn bô khah-kng ê hîng-tsînn, kah Pak-thian-ki̍k (NCP) bô-kâng, i hù-kūn ū tsiok-kng ê Pak-ki̍k-tshinn. Nā-sī kā Si̍p-jī-kè it kah Si̍p-jī-kè jī ê liân-suànn iân-tn̂g (tsha-put-to sī in ê kak-kū-lî ê sì kàu tshit puē), to̍h ē tshuē-tio̍h Siò Be̍h-thiat-lûn sing-hûn. I sī tī lán-ê Gîn-hô-hē lāi-té, tsi̍t-ê tsiok-kng ê uī-tshinn sing-hē. Lâm-si̍p-jī sing-kûn sī Lâm-si̍p-jī sing-tsō ê tāi-piáu, in sī tsi̍t-tiunn tsin bîng-hián ê tshinn, lāi-té ū sì-lia̍p iōng ba̍k-tsiu to̍h khuànn-ē-tio̍h ê Tsō-hū-piàn-sing. Tī tsit-tiunn siòng-phìnn ê hué-suann thâu-tíng, khuànn-khí-lâi ká-ná leh tshìng oo-ian ê sī OO-thuànn-lok-á sing-hûn. Tò-pîng tíng-kuân hit-khu tuà koh âng ê, sī tn̂g-leh hîng-sîng sin-hîng-tshinn ê Tsûn-té-tsō sing-hûn.

## [English] Southern Cross over Chilean Volcano 

Have you ever seen the Southern Cross?This famous four-star icon is best seen from Earth's Southern Hemisphere.The featured image was taken last month in [Chile](https://en.wikipedia.org/wiki/Chile) and captures the [Southern Cross](https://www.constellation-guide.com/the-southern-cross/) just to the left of erupting [Villarrica](https://youtu.be/gmZ1q9_Cdtg) , one of the most active [volcanos](https://en.wikipedia.org/wiki/Villarrica_(volcano)) in [our Solar System](https://solarsystem.nasa.gov/solar-system/our-solar-system/overview/) . Connecting the reddest Southern Cross star Gacrux through the brightest star [Acrux](https://en.wikipedia.org/wiki/Acrux) points near the most southern location in the sky: the [South Celestial Pole](https://apod.nasa.gov/apod/ap210101.html) (SCP), around which all southern stars appear to spin [as the Earth turns](https://apod.nasa.gov/apod/ap200701.html) .In [modern times](https://i.ytimg.com/vi/17PkUsTVa7g/maxresdefault.jpg) , no bright star resides near the SCP, unlike in the north where bright [Polaris](https://apod.nasa.gov/apod/ap150602.html) now appears near the NCP. [Extending the Gacrux - Acrux line](https://en.wikipedia.org/wiki/Celestial_pole#/media/File:Pole01-eng.jpg) still further (from about four to about seven times their angular separation) leads near the [Small Magellanic Cloud](https://youtu.be/ssQyxCijfr8) , a bright satellite galaxy of our Milky Way Galaxy . The Southern Cross [asterism](https://en.wikipedia.org/wiki/Asterism_(astronomy)) dominates the Crux constellation , a [deeper array of stars](https://earthsky.org/favorite-star-patterns/the-southern-cross-signpost-of-southern-skies) that includes four [Cepheid variable stars](https://youtu.be/QcChCeX2VrY) visible to the unaided eye.Just above the volcano in the image, and looking like a dark plume, is the [Coalsack Nebula](https://en.wikipedia.org/wiki/Coalsack_Nebula) , while the large red star-forming [Carina](https://apod.nasa.gov/apod/ap200505.html) Nebula is visible on the upper left.

## 詞彙學習（台語漢字/POJ/KIP/華語漢字/English）

- 【南十字】Lâm-si̍p-jī/Lâm-si̍p-jī/南十字/the Southern Cross
- 【南半球】Lâm-pòaⁿ-kiû/Lâm-puànn-kîu/南半球/Southern Hemisphere
- 【太陽系】Thài-iông-hē/Thài-iông-hē/太陽系/the Solar System
- 【十字架一】Si̍p-jī-kè it/Si̍p-jī-kè it/十字架一/Gacrux
- 【十字架二】Si̍p-jī-kè jī/Si̍p-jī-kè jī/十字架二/Acrux
- 【南天極】Lâm-thian-ke̍k/Lâm-thian-ki̍k/南天極/the South Celestial Pole (SCP)
- 【地球自轉】tē-kiû chū-choán/tē-kîu tsū-tsuán/地球自轉/Earth spin
- 【北天極】Pak-thian-ke̍k/Pak-thian-ki̍k/北天極/the North Celestial Pole (NCP)
- 【北極星】Pak-ke̍k-chhiⁿ/Pak-ki̍k-tshinn/北極星/Polaris
- 【角距離】kak-kū-lî/kak-kū-lî/角距離/angular seperation
- 【小麥哲倫星雲】Siò Be̍h-thiat-lûn seng-hûn/Siò Be̍h-thiat-lûn sing-hûn/小麥哲倫星雲/the Small Magellanic Cloud
- 【銀河系】Gîn-hô-hē/Gîn-hô-hē/銀河系/Milky Way Galaxy
- 【衛星星系】ūi-chhiⁿ seng-hē/uī-tshinn sing-hē/衛星星系/satellite galaxy
- 【南十字星群】Lâm-si̍p-jī seng-kûn/Lâm-si̍p-jī sing-kûn/南十字星群/the Southern Cross asterism
- 【南十字星座】Lâm-si̍p-jī-chō/Lâm-si̍p-jī-tsō/南十字星座/the Crux constellation
- 【造父變星】Chō-hū-piàn-seng/Tsō-hū-piàn-sing/造父變星/Cepheid variable stars
- 【烏炭橐仔星雲】O͘-thòaⁿ-lok-á-seng-hûn/OO-thuànn-lok-á-sing-hûn/煤袋星雲/Coalsack Nebula
- 【龍骨座星雲】Liông-kut-chō-seng-hûn/Liông-kut-tsō-sing-hûn/船底座星雲/Carina Nebula
- 【船底座星雲】Chûn-té-chō-seng-hûn/Tsûn-té-tsō-sing-hûn/船底座星雲/Carina Nebula

{{% /apod %}}

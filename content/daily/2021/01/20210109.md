---
title: 泰坦：Kā 土星閘牢 ê 衛星
date: 2021-01-09
tags: [泰坦, 同步自轉, 拼鬥影像, 氣態巨行星, 濃厚, 大氣層, 液體, 蒸發, 太空船, 直徑, 高海拔層, 雲霧, 香格里拉, 探測船, 探測船]
hero: https://apod.nasa.gov/apod/image/2101/PIA19642Titan1024.jpg
summary: To̍h 親像地球仝款，土星上大粒 ê 衛星泰坦嘛去予土星鎖牢，tùi 土星同步自轉矣。
aliases:
  - /2021/01/20210109.html
categories: [podcast]
vocals: [Gaga]
---

{{% apod %}}

- 原始文章：[Titan: Moon over Saturn](https://apod.nasa.gov/apod/ap210109.html)
- 影像來源：[NASA](https://www.nasa.gov/), [JPL-Caltech](http://www.jpl.nasa.gov/), [Space Science Institute](http://www.spacescience.org/index.php)
- 台文翻譯：[An-Li Tsai](mailto:thianbun.taigi@gmail.com) ([NCU](https://www.astro.ncu.edu.tw))

{{< podcast "cko1nzn0p1a050800nfpfb150" >}}

## [漢羅] 泰坦：Kā 土星閘牢 ê 衛星

To̍h 親像地球仝款，[土星上大粒 ê 衛星泰坦](https://solarsystem.nasa.gov/moons/saturn-moons/titan/in-depth/) 嘛去予土星鎖牢，tùi 土星同步自轉矣。這張 [拼鬥影像](https://photojournal.jpl.nasa.gov/catalog/PIA19642) 是 2012 年 5 月 ê 時陣 Cassini 太空船 tī 土星 ê 後壁面翕 ê ，to̍h 是 tī [永遠看](https://apod.nasa.gov/apod/ap161230.html) 袂著有環 ê 氣態巨行星 ê 彼爿面。泰坦是 [太陽系](https://apod.nasa.gov/apod/ap141124.html) 內底唯一一粒有厚厚 ê 大氣層 ê 衛星。嘛是太陽系內底，除了地球以外，唯一一粒定定 tī 表面有液體，而且 kah 地球仝款，是一个有 [落雨](https://apod.nasa.gov/apod/ap110401.html) kah 蒸發循環 ê 所在。Tī Cassini 太空船面頂看，這粒直徑 5000 公里闊 ê 衛星 kā 土星 ê 環 kah 雲閘牢矣！你閣看會著泰坦高層大氣 ê 雲霧。Tī [中央附近](https://photojournal.jpl.nasa.gov/catalog/PIA20713) ê 暗沙崙區叫做 [香格里拉](https://solarsystem.nasa.gov/resources/17499/dunes-of-shangri-la-on-titan/)。Cassini 太空船送去泰坦 ê Huygens 探測船，是 [登陸](https://apod.nasa.gov/apod/ap150116.html) [太空船](https://apod.nasa.gov/apod/ap150116.html) 內底 離地球上遠 ê。伊上尾 to̍h tī 影像中央下跤 ê 倒爿安息。

## [POJ] Thài-thàn: Kā Thó͘-chhiⁿ cha̍h-tiâu ê ūi-chhiⁿ

To̍h chhin-chhiūⁿ tē-kiû kāng-khoán, Thó͘-chhiⁿ siāng-tōa-lia̍p ê ūi-chhiⁿ Thài-thàn mā khì-hō͘ Thó͘-chhiⁿ só-tiâu, tùi Thó͘-chhiⁿ tông-pō͘-chū-choán ah. Chit-tiuⁿ pheng-tàu iáⁿ-siōng si jī-khòng-it-jí nî gō͘ goe̍h ê sî-chūn Cassini Thài-khong-chûn tī Thó͘-chhiⁿ ê āu-piah-bīn hip ê, to̍h sī tī éng-oán khòaⁿ-bē-tio̍h ū-khoân ê khì-thài kū-kiâⁿ-chhiⁿ ê hit-pêng-bīn. Thài-thàn sī thài-iông-hē lāi-té ûi-it chi̍t-lia̍p ū kāu-kāu-ê tōa-khì-chân ê ūi-chhiⁿ. Mā-sī thài-iông-hē lāi-té, tû-liáu tē-kiû í-gōa, ûi-it chi̍t-lia̍p tiāⁿ-tiāⁿ tī piáu-bīn ū e̍k-thé, jî-chhiáⁿ kah tē-kiû kāng-khoán, sī chi̍t-ê ū lo̍h-hō͘ kah cheng-hoat sûn-khoân ê só͘-chāi. Tī Cassini thài-khong-chûn bīn-téng khòaⁿ, chit-lia̍p ti̍t-kèng gō͘-chheng kong-lí khoah ê ūi-chhiⁿ kā thó͘-chhiⁿ ê khoân kah hûn cha̍h-tiâu ah! Lí koh khòaⁿ-ē-tio̍h Thài-thàn ko-chân tōa-khì ê hûn-bū. Tī tiong-ng hù-kūn ê àm soa-lūn khu kiò-chò Hiang-keh-lí-la. Cassini thài-khong-chûn sàng-khì Thài-thàn ê Huygens thàm-chhek-chûn, sī teng-lio̍k thài-khong-chûn lāi-té lî tē-kiû siāng-hn̄g ê. I siāng-bóe to̍h tī siòng-phìⁿ tiong-ng ē-kha ê tó-pêng an-se̍k.

## [KIP] Thài-thàn: Kā Thóo-tshinn tsa̍h-tiâu ê ūi-tshinn

To̍h tshin-tshiūnn tē-kiû kāng-khuán, Thóo-tshinn siāng-tuā-lia̍p ê uī-tshinn Thài-thàn mā khì-hōo Thóo-tshinn só-tiâu, tuì Thóo-tshinn tông-pōo-tsū-tsuán ah. Tsit-tiunn phing-tàu iánn-siōng si jī-khòng-it-jí nî gōo gue̍h ê sî-tsūn Cassini Thài-khong-tsûn tī Thóo-tshinn ê āu-piah-bīn hip ê, to̍h sī tī íng-uán khuànn-bē-tio̍h ū-khuân ê khì-thài kū-kiânn-tshinn ê hit-pîng-bīn. Thài-thàn sī thài-iông-hē lāi-té uî-it tsi̍t-lia̍p ū kāu-kāu-ê tuā-khì-tsân ê uī-tshinn. Mā-sī thài-iông-hē lāi-té, tû-liáu tē-kiû í-guā, uî-it tsi̍t-lia̍p tiānn-tiānn tī piáu-bīn ū i̍k-thé, jî-tshiánn kah tē-kîu kāng-khuán, sī tsi̍t-ê ū lo̍h-hōo kah tsing-huat sûn-khuân ê sóo-tsāi. Tī Cassini thài-khong-tsûn bīn-tíng khuànn, tsit-lia̍p ti̍t-kìng gōo-tshing kong-lí khuah ê uī-tshinn kā thóo-tshinn ê khuân kah hûn tsa̍h-tiâu ah! Lí koh khuànn-ē-tio̍h Thài-thàn ko-tsân tuā-khì ê hûn-bū. Tī tiong-ng hù-kūn ê àm sua-lūn khu kiò-tsò Hiang-keh-lí-la. Cassini thài-khong-tsûn sàng-khì Thài-thàn ê Huygens thàm-tshik-tsûn, sī ting-lio̍k thài-khong-tsûn lāi-té lî tē-kîu siāng-hn̄g ê. I siāng-bué to̍h tī siòng-phìnn tiong-ng ē-kha ê tó-pîng an-si̍k.

## [English] Titan: Moon over Saturn

Like Earth's moon, [Saturn's largest moon Titan](https://solarsystem.nasa.gov/moons/saturn-moons/titan/in-depth/) is locked in synchronous rotation. [This mosaic](https://photojournal.jpl.nasa.gov/catalog/PIA19642) of images recorded by the Cassini spacecraft in May of 2012shows its anti-Saturn side, the side [always facing](https://apod.nasa.gov/apod/ap161230.html) away from theringed gas giant.The only moon in the solar system with a dense atmosphere,Titan is the only [solar system world](https://apod.nasa.gov/apod/ap141124.html) besides Earth known tohave standing bodies of liquid on its surface and an earthlikecycle of [liquid rain](https://apod.nasa.gov/apod/ap110401.html) and evaporation.Its high altitude layer of atmospheric haze is evident in the Cassiniview of the 5,000 kilometer diameter moon over Saturn's rings and cloudtops. [Near centeris](https://photojournal.jpl.nasa.gov/catalog/PIA20713) the dark dune-filled region known as [Shangri-La](https://solarsystem.nasa.gov/resources/17499/dunes-of-shangri-la-on-titan/) .The Cassini-delivered Huygens probe rests below and left of center,after the [most distant landing](https://apod.nasa.gov/apod/ap150116.html) for a spacecraft from Earth.

## 詞彙學習（漢羅/POJ/KIP/華語/English）

- 【泰坦】Thài-thàn/Thài-thàn/泰坦/Titan
- 【同步自轉】tông-pō͘-chū-choán/tông-pōo-tsū-tsuán/同步自轉/synchronous rotation
- 【拼鬥影像】pheng-tàu iáⁿ-siōng/phing-tàu iánn-siōng/拼接而成的組合影像/mosaic image
- 【氣態巨行星】khì-thài kū-kiâⁿ-chhiⁿ/khì-thài kū-kiânn-tshinn/氣態巨行星/gas giant
- 【濃厚】lông-hō͘/lông-hōo/濃厚/dense
- 【大氣層】tōa-khì-chân/tuā-khì-tsân/大氣層/atmosphere
- 【有環 ê 氣態巨行星】ū-khoân-ê khì-thài kū-kiâⁿ-chhiⁿ/ū-khuân-ê khì-thài kū-kiânn-tshinn/環系氣態巨行星/ringed gas giant
- 【液體】e̍k-thé/i̍k-thé/液體/liquid
- 【蒸發】cheng-hoat/tsing-huat/蒸發/evaporation
- 【Cassini 太空船】Khah-si-nî thài-khong-chûn/Khah-si-nî thài-khong-tsûn/卡西尼太空船/Cassini spacecraft
- 【直徑】ti̍t-kèng/ti̍t-kìng/直徑/diameter
- 【高海拔層】ko-hái-poa̍t-chân/ko-hái-pua̍t-tsân/高海拔層/high altitude layer
- 【雲霧】bông-bū/bông-bū/霧霾/haze
- 【香格里拉】Hiáng-keh-lí-la/Hiáng-keh-lí-la/香格里拉/Shangri-La
- 【Huygens 探測船】Hūi-kiⁿ-su thàm-chhek-chûn/Huī-kinn-su thàm-tshik-tsûn/惠更斯探測船/Huygens probe

{{% /apod %}}

---
title: 渦輪星系 ê 磁場
date: 2021-01-20
tags: [渦輪星系, 磁場, 捲螺仔手骨, 盤仔形星系, 捲螺仔波形, 電波望遠鏡, 曲度, 紅外線平流層望遠鏡, 星系盤, 偏光鏡, 塗粉粒, 演算法, 偏振光, 恆星形成區, 哈伯太空望遠鏡, 伴, 星系, 引力, 亂流]
hero: https://apod.nasa.gov/apod/image/2101/M51Bfield_Sofia_960.jpg
summary: 磁場敢一定會佮星系 ê 捲螺仔手骨仝一个方向？這个用正面向咱 ê 渦輪星系，是佇盤仔形星系內底，一个看會著真清楚 ê 捲螺仔波形 ê 星系。
aliases:
  - /2021/01/20210120.html
categories: [podcast]
vocals: [蔡老師]
---

{{% apod %}}

- 原始文章：[The Magnetic Field of the Whirlpool Galaxy](https://apod.nasa.gov/apod/ap210120.html)
- 影像提供：[NASA](https://www.nasa.gov/), [SOFIA](https://www.nasa.gov/mission_pages/SOFIA/overview/index.html), [HAWC+](https://www.nasa.gov/ames/image-feature/one-of-a-kind-camera-added-to-sofia), [Alejandro S. Borlaff](https://borlaff.github.io/); [JPL-Caltech](https://www.jpl.nasa.gov/), [ESA](https://www.esa.int/), [Hubble](https://www.nasa.gov/mission_pages/hubble/story/index.html)
- 文稿：[Jayanne English](http://www2.physics.umanitoba.ca/u/english/)([U. Manitoba](https://sci.umanitoba.ca/physics-astronomy/))
- 台文翻譯：[An-Li Tsai](mailto:thianbun.taigi@gmail.com) ([NCU](https://www.astro.ncu.edu.tw))

{{< podcast "ckl52zm1d2scs0823oeq1rfph" >}}

## [漢羅] 渦輪星系 ê 磁場

磁場敢一定會佮星系 ê 捲螺仔手骨仝一个方向？這个用正面向咱 ê [渦輪星系](https://apod.nasa.gov/apod/ap190506.html)（M51），是佇盤仔形星系內底，一个看會著真清楚 ê 捲螺仔波形 ê 星系。咱用 [電波望遠鏡](https://en.wikipedia.org/wiki/Radio_telescope) 來 kā 看，[會當看著磁場](https://apod.nasa.gov/apod/ap191216.html) [綴著](https://www.mpifr-bonn.mpg.de/research/fundamental/cosmag) [捲螺仔](https://www.mpifr-bonn.mpg.de/research/fundamental/cosmag) [手骨 ê 曲度](https://www.mpifr-bonn.mpg.de/research/fundamental/cosmag)。毋閣，NASA 有一台佇天頂咧飛 ê [紅外線平流層望遠鏡](https://www.nasa.gov/mission_pages/SOFIA/overview/index.html)（SOFIA），煞看著 [M51](https://youtu.be/yiv6a8BVzPE) ê [磁場](https://www.universetoday.com/76515/magnetic-field/) 佇星系盤 ê 外沿交織。磁場會當佇 [紅外線波段](https://science.nasa.gov/ems/07_infraredwaves)，[像](https://www.baumer.com/ch/en/service-support/technology-highlights/polarization/a/Polarization) [偏光鏡原理按呢](https://www.baumer.com/ch/en/service-support/technology-highlights/polarization/a/Polarization)，ùi [塗粉粒](https://astronomy.swin.edu.au/cosmos/D/Dust+Grain) ê 排列方向推算出來。疊佇 [這張影像](https://www.nasa.gov/feature/magnetic-chaos-hidden-within-the-whirlpool-galaxy) 面頂 ê [線](https://youtu.be/6UlsArvbTeo)，是用 [演算法](https://en.wikipedia.org/wiki/Line_integral_convolution) kā 偏振光算出來 ê 磁場方向連起來 ê。影像頂懸反紅 ê 恆星形成區，是用 [哈伯太空望遠鏡翕 ê](https://hubblesite.org/contents/media/images/2005/12/1677-Image.html)。是講，可能是影像頂懸彼粒 [星系](https://en.wikipedia.org/wiki/NGC_5195) [伴](https://en.wikipedia.org/wiki/NGC_5195) ê 引力，kā 這粒塗粉滿滿是 ê 星系拖去，產生較強 ê [亂流](https://youtu.be/5zI9sG3pjVU)，kā 塗粉絞絞去，才會佇星系 ê 外沿手骨，產生這款料想袂到 ê 磁場形態。

## [POJ] O-lûn seng-hē ê chû-tiûⁿ

Chû-tiûⁿ kám it-tēng ē kah seng-hē ê kńg-lê-á chhiú-kut kâng chi̍t-ê hong-hiòng? Chi̍t-ê iōng chiàⁿ-bīn hiòng--lán-ê O-lûn seng-hē (M gō͘-cha̍p-it), sī tī pôaⁿ-á-hêng seng-hē lāi-té, chi̍t-ê khòaⁿ-ē-tio̍h chin chheng-chhó͘ ê kńg-lê-á pho-hêng ê seng-hē. Lâm iōng tiān-pho bōng-oán-kiàⁿ lâi kā khòaⁿ, ē-tàng khòaⁿ-tio̍h chû-tiûⁿ tòe-tio̍h kńg-lê-á chhiú-kut ê khiau-tō͘. M̄-koh, NASA ū chi̍t-tâi tē thiⁿ-téng leh poe ê Âng-gōa-sòaⁿ pêⁿ-liû-chân bōng-oán-kiàⁿ (SOFIA), soah khòaⁿ-tio̍h M gō͘-cha̍p-it ê chû-tiûⁿ tī seng-hē-pôaⁿ ê gōa-iân kau-chit. Chû-tiûⁿ ē-tàng tī âng-gōa-sòaⁿ pho-toān, chhiūⁿ phian-kng-kiàⁿ án-ne, ùi thô͘-hún-lia̍p ê phâi-lia̍t hong-hiòng thui-sǹg--chhut-lâi. Tha̍h tī chit-tiuⁿ iáⁿ-siōng bīn-téng ê sòaⁿ, sī iōng ián-soàn-hoat kā phian-chìn-kng sǹg--chhut-lâi-ê chû-tiûⁿ hong-hiòng liân--khí-lâi ê. Iáⁿ-siōng téng-koân hoán-âng ê hêng-chhiⁿ hêng-sêng-khu, sī iōng Ha-peh thài-khong bōng-oán-kiàⁿ hip-ê. Sī-kóng, khó-lêng sī iáⁿ-siōng téng-koân hit-lia̍p seng-hē ê ín-le̍k, kā chi̍t-lia̍p thô͘-hún móa-móa-sī ê seng-hē thoa--khì, sán-seng khah kiông ê loān-liû, kā thô͘-hún ká-ká-khì, chiah-ē tī seng-hē ê gōa-iân chhiūⁿ-kut, sán-seng chit-khòaⁿ liāu-sióng-bē-kàu ê chû-tiûⁿ hêng-thài.

## [KIP] O-lûn sing-hē ê tsû-tîunn

Tsû-tîunn kám it-tīng ē kah sing-hē ê kńg-lê-á tshíu-kut kâng tsi̍t-ê hong-hiòng? Tsi̍t-ê iōng tsiànn-bīn hiòng--lán-ê O-lûn sing-hē (M gōo-tsa̍p-it), sī tī puânn-á-hîng sing-hē lāi-té, tsi̍t-ê khuànn-ē-tio̍h tsin tshing-tshóo ê kńg-lê-á pho-hîng ê sing-hē. Lâm iōng tiān-pho bōng-uán-kiànn lâi kā khuànn, ē-tàng khuànn-tio̍h tsû-tîunn tuè-tio̍h kńg-lê-á tshíu-kut ê khiau-tōo. M̄-koh, NASA ū tsi̍t-tâi tē thinn-tíng leh pue ê Âng-guā-suànn pênn-lîu-tsân bōng-uán-kiànn (SOFIA), suah khuànn-tio̍h M gōo-tsa̍p-it ê tsû-tîunn tī sing-hē-puânn ê guā-iân kau-tsit. Tsû-tîunn ē-tàng tī âng-guā-suànn pho-tuān, tshīunn phian-kng-kiànn án-ne, uì thôo-hún-lia̍p ê phâi-lia̍t hong-hiòng thui-sǹg--tshut-lâi. Tha̍h tī tsit-tiunn iánn-siōng bīn-tíng ê suànn, sī iōng ián-suàn-huat kā phian-tsìn-kng sǹg--tshut-lâi-ê tsû-tîunn hong-hiòng liân--khí-lâi ê. Iánn-siōng tíng-kuân huán-âng ê hîng-tshinn hîng-sîng-khu, sī iōng Ha-peh thài-khong bōng-uán-kiànn hip-ê. Sī-kóng, khó-lîng sī iánn-siōng tíng-kuân hit-lia̍p sing-hē ê ín-li̍k, kā tsi̍t-lia̍p thôo-hún muá-muá-sī ê sing-hē thua--khì, sán-sing khah kiông ê luān-lîu, kā thôo-hún ká-ká-khì, tsiah-ē tī sing-hē ê guā-iân tshīunn-kut, sán-sing tsit-khuànn liāu-sióng-bē-kàu ê tsû-tîunn hîng-thài.

## [English] The Magnetic Field of the Whirlpool Galaxy 

Do magnetic fields always flow along spiral arms? Our face-on view of the [Whirlpool Galaxy](https://apod.nasa.gov/apod/ap190506.html) (M51) allows a spectacularly clear view of the spiral wave pattern in a disk-shaped galaxy. When observed with a [radio telescope](https://en.wikipedia.org/wiki/Radio_telescope) , the [magnetic field appears](https://apod.nasa.gov/apod/ap191216.html) to [trace the arms' curvature](https://www.mpifr-bonn.mpg.de/research/fundamental/cosmag) . However, with NASA’s flying [Stratospheric Observatory for Infrared Astronomy](https://www.nasa.gov/mission_pages/SOFIA/overview/index.html) (SOFIA) observatory, the [magnetic field](https://www.universetoday.com/76515/magnetic-field/) at the outer edge of [M51's disk](https://youtu.be/yiv6a8BVzPE) appears to weave across the arms instead. Magnetic fields are inferred by [grains of dust](https://astronomy.swin.edu.au/cosmos/D/Dust+Grain) aligning in one direction and acting [like polaroid glasses](https://www.baumer.com/ch/en/service-support/technology-highlights/polarization/a/Polarization) on [infrared light](https://science.nasa.gov/ems/07_infraredwaves) . In the [featured image](https://www.nasa.gov/feature/magnetic-chaos-hidden-within-the-whirlpool-galaxy) , the field orientations determined from this polarized light are [algorithmically connected](https://en.wikipedia.org/wiki/Line_integral_convolution) , creating [streamlines](https://youtu.be/6UlsArvbTeo) . Possibly the gravitational tug of the [companion galaxy](https://en.wikipedia.org/wiki/NGC_5195) , at the top of the frame, on the dusty gas of the reddish star-forming regions, visible in the [Hubble Space Telescope image](https://hubblesite.org/contents/media/images/2005/12/1677-Image.html) , enhances [turbulence](https://youtu.be/5zI9sG3pjVU) -- stirring the dust and lines to produce the unexpected field pattern of the outer arms.

## 詞彙學習（台語漢字/POJ/KIP/華語漢字/English）

- 【渦輪星系】O-lûn seng-hē/O-lûn sing-hē/渦狀星系/Whirlpool Galaxy
- 【磁場】chû-tiûⁿ/tsû-tîunn/磁場/magnetic field
- 【捲螺仔手骨】kńg-lê-á chhiú-kut/kńg-lê-á tshíu-kut/旋臂/spiral arm
- 【盤仔形星系】pôaⁿ-á-hêng seng-hē/puânn-á-hîng sing-hē/盤狀星系/disk-shape galaxy
- 【捲螺仔波形】kńg-lê-á pho-hêng/kńg-lê-á pho-hîng/螺旋波形/spiral wave pattern
- 【電波望遠鏡】tiān-pho bōng-oán-kiàⁿ/tiān-pho bōng-uán-kiànn/電波望遠鏡/radio telescope
- 【曲度】khiau-tō͘/khiau-tōo/曲率/curvature
- 【紅外線平流層望遠鏡】Âng-gōa-sòaⁿ pêⁿ-liû-chân bōng-oán-kiàⁿ/Âng-guā-suànn pênn-lîu-tsân bōng-uán-kiànn/紅外線平流層望遠鏡/Stratospheric Observatory for Infrared Astronomy (SOFIA)
- 【星系盤】seng-hē-pôaⁿ/sing-hē-puânn/星系盤/galactic disk
- 【偏光鏡】phian-kng-kiàⁿ/phian-kng-kiànn/偏光鏡/polaroid glasses
- 【塗粉粒】thô͘-hún-lia̍p/thôo-hún-lia̍p/灰塵粒/grains of dust
- 【演算法】ián-soàn-hoat/ián-suàn-huat/演算法/algorithm
- 【偏振光】phian-chìn-kng/phian-tsìn-kng/偏振光/polarized light
- 【恆星形成區】hêng-chhiⁿ hêng-sêng-khu/hîng-tshinn hîng-sîng-khu/恆星形成區/star-forming region
- 【哈伯太空望遠鏡】Ha-peh thài-khong bōng-oán-kiàⁿ/Ha-peh thài-khong bōng-uán-kiànn/哈伯太空望遠鏡/Hubble Space Telescope
- 【星系伴】seng-hē-pôaⁿ/puânn/伴星系/companion galaxy
- 【引力】ín-le̍k/ín-li̍k/引力/gravity
- 【亂流】loān-liû/luān-lîu/亂流/turbulence

{{% /apod %}}

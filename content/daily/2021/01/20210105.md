---
title: 小麥哲倫星雲
date: 2021-01-05
tags: [小麥哲倫星雲, 航海家, 南半球, 觀星者, 不規則矮星系, 衛星星系, 光年, 杜鵑座, 人馬座, 人馬座, 大麥哲倫星雲, 球狀星團]
hero: https://apod.nasa.gov/apod/image/2101/SMC_Mtanous_960.jpg
summary: 啥物是小麥哲倫星雲？伊其實是一个星系。
aliases:
  - /2021/01/20210105.html
categories: [podcast]
vocals: [Zhen-Kai Gao]
---

{{% apod %}}

- 原始文章：[The Small Cloud of Magellan](https://apod.nasa.gov/apod/ap210105.html)
- 影像來源佮版權：[José Mtanous](https://mtanous.wordpress.com/about/)
- 台文翻譯：[An-Li Tsai](mailto:thianbun.taigi@gmail.com) ([NCU](https://www.astro.ncu.edu.tw))

{{< podcast "cko1nt7mn189o0899n86upv41" >}}

## [漢羅] 小麥哲倫星雲

啥物是小麥哲倫星雲？伊其實是一个星系。葡萄牙 ê 航海家 [麥哲倫](http://www.fordham.edu/halsall/mod/1519magellan.html) kah 伊 ê 船員，看著這箍 tī 南半球細塊又閣霧霧 ê 物件 ê 時陣，攏感覺 in 足奇怪 ê。麥哲倫這陣人 tī 十六世紀初，第一擺環遊 [地球](https://solarsystem.nasa.gov/planets/earth/overview/) ê 時陣，to̍h 已經有真濟時間來研究這个無熟似 ê 南半球夜空矣。對南半球 ê [觀星者](https://apod.nasa.gov/apod/ap040808.html) 來講，這兩个現現 [立在] tī 遐 ê [奇怪 ê 天體](https://i.imgur.com/28TqRVc.jpg)，tī [西方文化](https://en.wikipedia.org/wiki/Western_culture) 內底 to̍h 共號做麥哲倫 ê 雲。Tī 過去 ê [100 冬](https://apod.nasa.gov/debate/debate100th.html) 內底，研究人員 kā 咱講，這款雲是 [不規則矮星系](https://en.wikipedia.org/wiki/Irregular_galaxy)，是咱 [銀河 ê 衛星星系](http://www.atlasoftheuniverse.com/sattelit.html)。這个 [小麥哲倫星雲](https://en.wikipedia.org/wiki/Small_Magellanic_Cloud) 差不多有 1 萬 5 千光年闊，而且內底閣有幾若億粒星。伊 to̍h tī [杜鵑](https://en.wikipedia.org/wiki/Toucan#/media/File:-_panoramio_-_Basa_Roland.jpg) [座](http://www.hawastsoc.org/deepsky/tuc/)，離咱差不多有 21 萬光年遠。伊比 [銀河其他 ê 衛星星系](https://en.wikipedia.org/wiki/Satellite_galaxies_of_the_Milky_Way) 閣較遠，包括 to̍h [人馬座矮星系](https://en.wikipedia.org/wiki/Sagittarius_Dwarf_Spheroidal_Galaxy) kah [大麥哲倫星雲](https://apod.nasa.gov/apod/ap190905.html)。這个 [清楚 ê 影像](https://mtanous.wordpress.com/#jp-carousel-1295) ê 正爿頂懸，是 tī 伊頭前 ê 球形星團，to̍h 號做 [杜鵑座 47](https://apod.nasa.gov/apod/ap201024.html)。

## [POJ] Sió Be̍h-thiat-lûn seng-hûn

Siáⁿ-mih sī Sió Be̍h-thiat-lûn seng-hûn? I kî-si̍t sī chi̍t-ê seng-hē. Pô-tô-gê ê hâng-hái-ka Be̍h-thiat-lûn kah i ê chûn-goân, khòaⁿ-tio̍h chi̍t-kho͘ tī Lâm-pòaⁿ-kiû sè-tè iū-koh bū-bū ê mi̍h-kiāⁿ ê sî-chūn, lóng kám-kak in chiok kî-koài ê. Be̍h-thiat-lûn chit-tīn-lâng tī cha̍p-la̍k sè-kí chho͘, tē-it-pái khoân-iû sè-kài ê sî-chūn, to̍h í-keng ū chin-chōe sî-kan lâi gián-kiù chi̍t-ê bô se̍k-sāi ê lâm pòaⁿ-kiû iā-khong ah. Tùi Lâm-pòaⁿ-kiû ê koan-seng-chiá lâi kóng, chi̍t nn̄g-ê hiān-hiān chhāi tī hiah ê kî-koài thiⁿ-thé, tī se-hong bûn-hòa lāi-té to̍h kā hō͘ chò Be̍h-thiat-lûn ê hûn. Tī kòe-khì ê chi̍t-pah tang lāi-té, gián-kiù jîn-oân kā lán kóng, chi̍t-khoán hûn sī put-kui-chek é-seng-hē, sī lán gîn-hô ê ūi-chhiⁿ seng-hē. Chit-ê Sió Be̍h-thiat-lûn seng-hûn chha-put-to ū chi̍t-bān-gō͘-chheng kng-nî khoah, jî-chhiáⁿ lāi-té koh-ū kúi-ā ek lia̍p chhiⁿ. I to̍h tī Tō͘-koan-chō, lî lán chha-put-to ū jī-cha̍p-it bān kng-nî hn̄g. I pí gîn-hô kî-tha ê ūi-chhiⁿ seng-hē koh-khah khoah, pau-koat to̍h Jîn-má-chō é-seng-hē kah Tōa Be̍h-thiat-lûn seng-hûn. Chit-ê chheng-chhó ê iáⁿ-siōng ê chiàⁿ-pêng téng-koân, sī tī i thâu-chêng ê kiû-hêng-seng-thoân, to̍h hō-chòe Tō͘-koan-chō sì-cha̍p-chhit.

## [KIP] Sió Be̍h-thiat-lûn sing-hûn

Siánn-mih sī Sió Be̍h-thiat-lûn sing-hûn? I kî-si̍t sī tsi̍t-ê sing-hē. Pô-tô-gê ê hâng-hái-ka Be̍h-thiat-lûn kah i ê tsûn-guân, khuànn-tio̍h tsi̍t-khoo tī Lâm-puànn-kiû sè-tè iū-koh bū-bū ê mi̍h-kiānn ê sî-tsūn, lóng kám-kak in tsiok kî-kuài ê. Be̍h-thiat-lûn tsit-tīn-lâng tī tsa̍p-la̍k sè-kí tshoo, tē-it-pái khuân-iû sè-kài ê sî-tsūn, to̍h í-king ū tsin-tsuē sî-kan lâi gián-kiù tsi̍t-ê bô si̍k-sāi ê lâm puànn-kîu iā-khong ah. Tuì Lâm-puànn-kîu ê kuan-sing-tsiá lâi kóng, tsi̍t nn̄g-ê hiān-hiān tshāi tī hiah ê kî-kuài thinn-thé, tī se-hong bûn-huà lāi-té to̍h kā hōo tsò Be̍h-thiat-lûn ê hûn. Tī kuè-khì ê tsi̍t-pah tang lāi-té, gián-kiù jîn-uân kā lán kóng, tsi̍t-khuán hûn sī put-kui-tsik é-sing-hē, sī lán gîn-hô ê uī-tshinn sing-hē. Tsit-ê Sió Be̍h-thiat-lûn sing-hûn tsha-put-to ū tsi̍t-bān-gōo-tshing kng-nî khuah, jî-tshiánn lāi-té koh-ū kuí-ā ik lia̍p tshinn. I to̍h tī Tōo-kuan-tsō, lî lán tsha-put-to ū jī-tsa̍p-it bān kng-nî hn̄g. I pí gîn-hô kî-tha ê uī-tshinn sing-hē koh-khah khuah, pau-kuat to̍h Jîn-má-tsō é-sing-hē kah Tuā Be̍h-thiat-lûn sing-hûn. Tsit-ê tshing-tshó ê iánn-siōng ê tsiànn-pîng tíng-kuân, sī tī i thâu-tsîng ê kîu-hîng-sing-thuân, to̍h hō-tsuè Tōo-kuan-tsō sì-tsa̍p-tshit.

## [English] The Small Cloud of Magellan

What is the Small Magellanic Cloud?It has turned out to be a galaxy. People who have wondered about this little fuzzy patch in the southern sky included Portuguese navigator [Ferdinand Magellan](http://www.fordham.edu/halsall/mod/1519magellan.html) and his crew, who had plentyof time to study the unfamiliar night sky of the south during thefirst circumnavigation of [planet Earth](https://solarsystem.nasa.gov/planets/earth/overview/) in the early 1500s.As a result, two [celestial wonders](https://i.imgur.com/28TqRVc.jpg) easily visible for southern hemisphere [skygazers](https://apod.nasa.gov/apod/ap040808.html) are now known in [Western culture](https://en.wikipedia.org/wiki/Western_culture) as the Clouds of Magellan.Within the past [100 years](https://apod.nasa.gov/debate/debate100th.html) , research has shown that these cosmic clouds are dwarf [irregular galaxies](https://en.wikipedia.org/wiki/Irregular_galaxy) , [satellites of our larger spiral](http://www.atlasoftheuniverse.com/sattelit.html) Milky Way Galaxy.The [Small Magellanic Cloud](https://en.wikipedia.org/wiki/Small_Magellanic_Cloud) actually spans 15,000 light-years or soand contains several hundred million stars.About 210,000 light-years away in the constellation of the [Tucan](https://en.wikipedia.org/wiki/Toucan#/media/File:-_panoramio_-_Basa_Roland.jpg) ( [Tucana](http://www.hawastsoc.org/deepsky/tuc/) ),it is more distant than other known [Milky Way satellite galaxies](https://en.wikipedia.org/wiki/Satellite_galaxies_of_the_Milky_Way) , including the [Sagittarius Dwarf](https://en.wikipedia.org/wiki/Sagittarius_Dwarf_Spheroidal_Galaxy) galaxy and the [Large Magellanic Cloud](https://apod.nasa.gov/apod/ap190905.html). [Thissharp image](https://mtanous.wordpress.com/#jp-carousel-1295) also includes the foreground globularstar cluster [47 Tucanae](https://apod.nasa.gov/apod/ap201024.html) on the right.

## 詞彙學習（台語漢字/POJ/KIP/華語漢字/English）

- 【小麥哲倫星雲】Sió Be̍h-thiat-lûn seng-hûn/Sió Be̍h-thiat-lûn sing-hûn/小麥哲倫星雲/the Small Magellanic Cloud
- 【葡萄牙 ê】Phô-tô-gê ê/Phô-tô-gê ê/葡萄牙/Portuguese
- 【航海家】hâng-hái-ka/hâng-hái-ka/航海家/navigator
- 【南半球】Lâm-pòaⁿ-kiû/Lâm-puànn-kiû/南半球/southern hemisphere
- 【觀星者】koan-seng-chiá/kuan-sing-tsiá/觀星者/skygazers
- 【立在】chhāi/tshāi/位於/locate
- 【不規則矮星系】put-kui-chek é-seng-hē/put-kui-tsik é-sing-hē/不規則矮星系/dwarf irregular galaxy
- 【衛星星系】ūi-chhiⁿ seng-hē/uī-tshinn sing-hē/衛星星系/satellite galaxy
- 【光年】kng-nî/kng-nî/光年/light year
- 【杜鵑座】Tō͘-koan-chō/Tōo-kuan-tsō/杜鵑座/Tucana
- 【人馬座】Jîn-má-chō/Jîn-má-tsō/人馬座/Sagittarius
- 【人馬座】Lîn-má-chō/Lîn-má-tsō/人馬座/Sagittarius
- 【大麥哲倫星雲】Tōa Be̍h-thiat-lûn seng-hûn/Tuā Be̍h-thiat-lûn sing-hûn/大麥哲倫星雲/the Large Magellanic Cloud
- 【球形星團】kiû-hêng-seng-thoân/kiû-hîng-sing-thuân/球狀星團/globular star cluster

{{% /apod %}}

---
title: 21 世紀溼版翕相法翕 ê 月球
date: 2021-01-02
tags: [溼版火棉膠處理法, 硝酸鹽, 感光劑, 隕石, 星石, 星石坑, 有效感光度]
hero: https://apod.nasa.gov/apod/image/2101/WetCollodionLunar112820SMO_1024.jpg
summary: 佇 19 世紀中，一款上早用來翕月球表面 ê 技術叫做溼版火棉膠處理法。
aliases:
  - /2021/01/20210102.html
---

{{% apod %}}

- 原始文章：[21st Century Wet Collodion Moon](https://apod.nasa.gov/apod/ap210102.html)
- 影像來源佮 [版權](https://apod.nasa.gov/apod/lib/about_apod.html#srapply)：Mike Smolinsky
- 台文翻譯：[An-Li Tsai](mailto:thianbun.taigi@gmail.com) ([NCU](https://www.astro.ncu.edu.tw))

## [漢羅] 21 世紀溼版翕相法翕 ê 月球

佇 19 世紀中，一款上早用來翕月球表面 ê 技術叫做溼版火棉膠處理法。這是英國天文學者 [Warren De la Rue](https://en.wikipedia.org/wiki/Warren_De_la_Rue) 採用 ê 方法。欲翕一張相 to̍h 愛佇玻璃片面頂漆一重厚厚 ê 透明混合物，用硝酸鹽做感光劑，囥佇望遠鏡感光，顯影做成玻璃負片。為著欲維持相片 ê 感光度，規个處理過程對漆料、感光、到顯影，攏愛佇玻璃片焦去進前完成，差不多是 10 到 15 分鐘以內。這个現代版 ê 溼版翕相法，重新用現代 ê 化學物漆佇 [21 世紀](https://www.pbs.org/wgbh/americanexperience/features/eastman-wet-plate-photography/) 五金行買會著 ê 玻璃片面頂來 [顯相](https://unblinkingeye.com/Articles/WPC/wpc.html)，這是欲向早期月球攝影 ê 方法 [致敬](https://www.metmuseum.org/art/collection/search/786096?&exhibitionId=%7b1db98082-524d-46fe-93ee-3ba6436c0acb%7d&oid=786096&pkgids=578&pg=0&rpp=20&pos=23&ft=*&offset=20)。佇頂閣月 11 月 28 用 8 x 10 比例 ê 相機佮後埕望遠鏡翕 ê 這張，忠實記錄佇 [月圓 ê 時看會著山崙](https://svs.gsfc.nasa.gov/Gallery/moonphase.html) ê 月球大星石坑、明顯 ê 放射線、佮烏暗滑溜 ê 月海。煞落來 kā 相片數位化，影像佇玻璃片面頂是直徑 8.5 公分，感光時間是 2 分鐘。這个溼版翕相法 ê 有效感光度差不多是 ISO 1。你手機仔 ê 相機 ê 感光度差不多有 ISO 100 到 6400，而且 [愛](https://www.wetplateday.org/galleries/) 保持焦燥...

## [POJ] Jī-cha̍p-it sè-kí si̍p-pán hip-siòng-hoat hip--ê goe̍h-kiû

Tī cha̍p-káu sè-kí tiong, chi̍t-khoán siōng-chá iōng-lâi hip goe̍h-kiû piáu-bīn ê ki-su̍t kiò-chò si̍p-pán hóe-mî-ka chhú-lí-hoat. Che-sī Eng-kok thian-bûn ha̍k-chiá Warren De la Rue chhái-iōng ê hong-hoat. Beh hip chi̍t-tiuⁿ siòng to̍h ài tī po-lê-phìⁿ bīn-téng chhat chi̍t-têng kāu-kāu-ê thàu-bêng hūn-ha̍p-but. Iōng siau-sng-iâm chò kám-kng-che, khǹg tī bōng-oán-kiàⁿ kám-kng, hián-iáⁿ chò-chiâⁿ po-lê-hū-phìⁿ. Ūi-tio̍h beh ûi-chhî siòng-phìⁿ ê kám-kng-tō, kui-ê chhú-lí kòe-têng úi chha̍t-liāu, kám-kng, kàu hián-iáⁿ, lóng ài tī po-lê-phìⁿ ta--khì chìn-chêng oân-sêng, chha-put-to sī cha̍p kàu cha̍p-gō͘ hun-cheng i-lāi. Chit-ê hiān-tāi-pán ê si̍p-pán hip-siòng-hoat, tiông-sin iōng hiān-tāi ê hòa-ha̍k-but chhat tī jī-cha̍p-it sè-kí ngó͘-kim-hâng bé-ē-tio̍h ê po-lê-phìⁿ bīn-téng lâi hián-siòng, che sī beh hiòng chá-kî goe̍h-kiû liap-iáⁿ ê hong-hoat tì-kèng. Tī téng-koh-goe̍h cha̍p-it goe̍h jī-peh iōng peh sêng cha̍p pí-lē ê siòng-ki kah āu-tiâⁿ bōng-oán-kiàⁿ hip ê chi̍t-tiuⁿ, tiong-si̍t kì-lo̍k tī goe̍h-îⁿ ê sî khòaⁿ-ē-tio̍h soaⁿ-lūn ê goe̍h-kiû tōa chheⁿ-chio̍h kheⁿ, bêng-hián ê hòng-siā-sòaⁿ, kah o͘-àm ku̍t-liu ê goe̍h-hái. Soah--lo̍h-lâi kā siòng-phìⁿ só͘-ūi-hòa, iáⁿ-siōng tī po-lê-phìⁿ bīn-téng sī ti̍t-kèng peh-tiám-gō͘ kong-hun, kám-kng sî-kan sī nn̄g hun-cheng. Chit-ê si̍p-pán hip-siòng-hoat ê iú-hāu kám-kng-tō͘ chha-put-to sī ISO chi̍t. Li chhiú-ki-á ê siòng-ki ê kám-kng-tō͘ chha-put-to ū ISO chi̍t-pah  kàu la̍k-chheng-sì, jî-chhiáⁿ ài pó-chhî ta-sò...

## [KIP] Jī-tsa̍p-it sè-kí si̍p-pán hip-siòng-huat hip--ê gue̍h-kiû

Tī tsa̍p-káu sè-kí tiong, tsi̍t-khuán siōng-tsá iōng-lâi hip gue̍h-kiû piáu-bīn ê ki-su̍t kiò-tsò si̍p-pán hué-mî-ka tshú-lí-huat. Tse-sī Ing-kok thian-bûn ha̍k-tsiá Warren De la Rue tshái-iōng ê hong-huat. Beh hip tsi̍t-tiunn siòng to̍h ài tī po-lê-phìnn bīn-tíng tshat tsi̍t-tîng kāu-kāu-ê thàu-bîng hūn-ha̍p-but. Iōng siau-sng-iâm tsò kám-kng-tse, khǹg tī bōng-uán-kiànn kám-kng, hián-iánn tsò-tsiânn po-lê-hū-phìnn. Uī-tio̍h beh uî-tshî siòng-phìnn ê kám-kng-tō, kui-ê tshú-lí kuè-tîng uí tsha̍t-liāu, kám-kng, kàu hián-iánn, lóng ài tī po-lê-phìnn ta--khì tsìn-tsîng uân-sîng, tsha-put-to sī tsa̍p kàu tsa̍p-gōo hun-tsing i-lāi. Tsit-ê hiān-tāi-pán ê si̍p-pán hip-siòng-huat, tiông-sin iōng hiān-tāi ê huà-ha̍k-but tshat tī jī-tsa̍p-it sè-kí ngóo-kim-hâng bé-ē-tio̍h ê po-lê-phìnn bīn-tíng lâi hián-siòng, tse sī beh hiòng tsá-kî gue̍h-kiû liap-iánn ê hong-huat tì-kìng. Tī tíng-koh-gue̍h tsa̍p-it gue̍h jī-peh iōng peh sîng tsa̍p pí-lē ê siòng-ki kah āu-tiânn bōng-uán-kiànn hip ê tsi̍t-tiunn, tiong-si̍t kì-lo̍k tī gue̍h-înn ê sî khuànn-ē-tio̍h suann-lūn ê gue̍h-kîu tuā tshenn-tsio̍h khenn, bîng-hián ê hòng-siā-suànn, kah oo-àm ku̍t-liu ê gue̍h-hái. Suah--lo̍h-lâi kā siòng-phìnn sóo-uī-huà, iánn-siōng tī po-lê-phìnn bīn-tíng sī ti̍t-kìng peh-tiám-gōo kong-hun, kám-kng sî-kan sī nn̄g hun-tsing. Tsit-ê si̍p-pán hip-siòng-huat ê iú-hāu kám-kng-tōo tsha-put-to sī ISO tsi̍t. Li tshiú-ki-á ê siòng-ki ê kám-kng-tōo tsha-put-to ū ISO tsi̍t-pah  kàu la̍k-tshing-sì, jî-tshiánn ài pó-tshî ta-sò...

## [English] 21st Century Wet Collodion Moon

In the mid 19th century, one of the first photographic technologies usedto record the lunar surface was the [wet-plate collodion](https://en.wikipedia.org/wiki/Collodion_process) process, notably employed by British astronomer [Warren De la Rue](https://en.wikipedia.org/wiki/Warren_De_la_Rue) .To capture an image, a thick, transparent mixture wasused to coat a glass plate, sensitized with silvernitrate, exposed at the telescope, and then developedto create a negative image on the plate.To maintain photographic sensitivity,the entire process, from coating to exposure to developing, had to becompleted before the plate dried, in a span of about 10 to 15 minutes.This modern version of a wet-plate collodion [image celebrates](https://www.metmuseum.org/art/collection/search/786096?&exhibitionId=%7b1db98082-524d-46fe-93ee-3ba6436c0acb%7d&oid=786096&pkgids=578&pg=0&rpp=20&pos=23&ft=*&offset=20) lunar photography's early days, reproducing [the process](https://unblinkingeye.com/Articles/WPC/wpc.html) using modernchemicals to coat a glass plate from a [21st century](https://www.pbs.org/wgbh/americanexperience/features/eastman-wet-plate-photography/) hardware store.Captured last November 28 with an 8x10 view camera and backyard telescope,it faithfully records large craters, bright rays,and dark, smooth mare of the [waxing gibbous Moon](https://svs.gsfc.nasa.gov/Gallery/moonphase.html) .Subsequently digitized, the image on the plate was 8.5 centimeters indiameter and exposed while tracking for 2 minutes.The wet plate's effective photographic sensitivity was about ISO 1. In your smart phone, the camera sensor probably has a photographicsensitivity range of ISO 100 to 6400 (and [needs to be](https://www.wetplateday.org/galleries/) kept dry ...).

## 詞彙學習

|漢羅|POJ|KIP|華語|English|
|-|-|-|-|-|
|溼版火棉膠處理法|si̍p-pán hóe-mî-ka chhú-lí-hoat|si̍p-pán hué-mî-ka tshú-lí-huat|溼版火棉膠處理法|wet-plate collodion process|
|硝酸鹽|siau-sng-iâm|siau-sng-iâm|硝酸鹽|silvernitrate|
|感光劑|kám-kng-che|kám-kng-tse|感光劑|sensitizer|
|隕石|ún-se̍k|ún-si̍k|隕石|meteorite|
|星石|chheⁿ-chio̍h|tshenn-tsio̍h|隕石|meteorite|
|星石坑|chheⁿ-chio̍h-kheⁿ|tshenn-tsio̍h-khenn|隕石坑|crater|
|有效感光度|iú-hāu kám-kng-tō͘|iú-hāu kám-kng-tōo|有效感光度|effective photographic sensitivity|

{{% /apod %}}

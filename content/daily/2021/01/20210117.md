---
title: 真特殊 ê 半人馬座 A ê 噴流
date: 2021-01-17
tags: [捲螺仔星系, 超大質量烏洞, 電漿噴流, 星系, 電波氣泡, 激發, 微波光, 可見光]
hero: https://apod.nasa.gov/apod/image/2101/CenAjets_EsoNasa_960.jpg
summary: 這个 ùi 半人馬座 A 噴出來 ê 噴流有百外萬光年長。
aliases:
  - /2021/01/20210117.html
categories: [podcast]
vocals: [阿錕]
---

{{% apod %}}

- 原始文章：[Jets from Unusual Galaxy Centaurus A](https://apod.nasa.gov/apod/ap210117.html)
- 影像提供：[ESO](https://www.eso.org/public/)/[WFI](https://www.eso.org/public/teles-instr/lasilla/mpg22/wfi/) (可見光);[MPIfR](https://www.mpifr-bonn.mpg.de/)/[ESO](https://www.eso.org/public/)/[APEX](http://www.apex-telescope.org/ns/)/A. Weiss et al. (微波光);[NASA](https://www.nasa.gov/)/[CXC](https://cxc.harvard.edu/)/[CfA](https://www.cfa.harvard.edu/)/R. Kraft et al. (X光)
- 台文翻譯：[An-Li Tsai](mailto:thianbun.taigi@gmail.com) ([NCU](https://www.astro.ncu.edu.tw))

{{< podcast "ckl508shz2zb608152mbghepn" >}}

## [漢羅] 真特殊 ê 半人馬座 A ê 噴流

這个 ùi [半人馬座 A](https://apod.nasa.gov/apod/ap110413.html) 噴出來 ê 噴流有百外萬光年長。這个 ùi 捲螺仔星系中央 ê 超大烏洞噴出來 ê [電漿](https://en.wikipedia.org/wiki/Plasma_(physics)) 噴流，kā 這張影像 ê [半人馬座 A](https://apod.nasa.gov/apod/ap110413.html) 照予光。是講，[烏洞](https://youtu.be/RntR13AIl1E) 是按怎 kā 食入來 ê 物件噴出去，到今逐家猶是捎攏無。[噴流](https://apod.nasa.gov/apod/ap030501.html) 離開星系了後，to̍h 歕出一个足大 ê [電波氣泡](https://apod.nasa.gov/apod/ap050628.html)，差不多會發光幾仔百萬年遐爾長。伊若是去予噴過 ê 氣體激發，這个電波氣泡 to̍h 會當佇 [十億年了後](https://www.dogster.com/wp-content/uploads/2017/12/A-bored-sad-or-sleepy-dog-on-a-couch.jpg) 閣再繼續發光。[X 光](https://chandra.harvard.edu/xray_astro/xrays.html) 佇 [這張組合影像](https://www.nasa.gov/topics/universe/features/radio-particle-jets.html) 是藍色 ê，[微波](http://en.wikipedia.org/wiki/Microwave_oven#History) [光](https://science.nasa.gov/ems/06_microwaves) 是柑仔色 ê。佇這个 [電波](https://science.nasa.gov/ems/05_radiowaves) [噴流 ê 源頭](http://www.nasa.gov/images/content/550300main_Cen_A_inner_jet_English_labels.jpg)，看會著 [噴流上中央](https://youtu.be/bOjCrVQusYI) 1 光年闊 ê [詳細狀況](https://ui.adsabs.harvard.edu/abs/2011A%26A...530L..11M/abstract)。

## [POJ] Chin te̍k-sû ê poân-jîn-má-chō A ê phùn-lâu

Chit-ê úi Poàn-jîn-má-chō A phùn--chhut-lâi ê phùn-lâu ū pah-gōa-bān kng-nî tn̂g. Chit-ê úi kńg-lê-á seng-hē tiong-ng ê chhiau-tōa o͘-tōng phùn--chhut-lâi ê tiān-chiuⁿ phùn-lâu, kā chi̍t-tīn iáⁿ-siōng ê Pòaⁿ-jîn-má-chō A chiò-hō͘-kng. Sī-kóng, o͘-tōng sī án-ná kā chia̍h--ji̍p-lâi ê mi̍h-kiāⁿ phùn--chhut-khì, kàu-taⁿ ta̍k-ke iáu-sī sa-lóng-bô. Phùn-lâu lī-khui seng-hē liáu-āu, to̍h pûn-chhut chi̍t-ê chiok-tōa ê tiān-pho khì-pho, chha-put-to ē hoat-kng kúi-ā-pah-bān-nî hiah-nī tn̂g. I nā-sī khì-hō͘ phùn--kòe-ê khì-thé kek-hoat, chi̍t-ê tiān-pho khì-pho to̍h ē-tàng tī cha̍p-ek nî liáu-āu koh-chài kè-sio̍k hoat-kng X-kng tī chit-tiuⁿ cho͘-ha̍p iáⁿ-siōng sī nâ-sek-ê, bî-pho-kng sī kam-á-sek ê. Tī chi̍t-ê tiān-pho phùn-lâu ê goân-thâu, khòaⁿ-ē-tio̍h phùn-lâu siāng tiong-ng chi̍t kng-nî khoah ê siông-sè chōng-hóng.

## [KIP] Tsin ti̍k-sû ê puân-jîn-má-tsō A ê phùn-lâu

Tsit-ê uí Puàn-jîn-má-tsō A phùn--tshut-lâi ê phùn-lâu ū pah-guā-bān kng-nî tn̂g. Tsit-ê uí kńg-lê-á sing-hē tiong-ng ê tshiau-tuā oo-tōng phùn--tshut-lâi ê tiān-tsiunn phùn-lâu, kā tsi̍t-tīn iánn-siōng ê Puànn-jîn-má-tsō A tsiò-hōo-kng. Sī-kóng, oo-tōng sī án-ná kā tsia̍h--ji̍p-lâi ê mi̍h-kiānn phùn--tshut-khì, kàu-tann ta̍k-ke iáu-sī sa-lóng-bô. Phùn-lâu lī-khui sing-hē liáu-āu, to̍h pûn-tshut tsi̍t-ê tsiok-tuā ê tiān-pho khì-pho, tsha-put-to ē huat-kng kuí-ā-pah-bān-nî hiah-nī tn̂g. I nā-sī khì-hōo phùn--kuè-ê khì-thé kik-huat, tsi̍t-ê tiān-pho khì-pho to̍h ē-tàng tī tsa̍p-ik nî liáu-āu koh-tsài kè-sio̍k huat-kng X-kng tī tsit-tiunn tsoo-ha̍p iánn-siōng sī nâ-sik-ê, bî-pho-kng sī kam-á-sik ê. Tī tsi̍t-ê tiān-pho phùn-lâu ê guân-thâu, khuànn-ē-tio̍h phùn-lâu siāng tiong-ng tsi̍t kng-nî khuah ê siông-sè tsōng-hóng.

## [English]  Jets from Unusual Galaxy Centaurus A

The jets emanating from [Centaurus A](https://apod.nasa.gov/apod/ap110413.html) are over a million light years long. These jets of streaming [plasma](https://en.wikipedia.org/wiki/Plasma_(physics)), expelled by a giant black hole in the center of this spiral galaxy, light up this composite image of [Cen A](https://apod.nasa.gov/apod/ap060704.html). Exactly how the [central black hole](https://youtu.be/RntR13AIl1E) expels infalling matter remains unknown. After clearing the galaxy, however, [the jets](https://apod.nasa.gov/apod/ap030501.html) inflate large [radio bubbles](https://apod.nasa.gov/apod/ap050628.html) that likely glow for millions of years. If energized by a passing gas cloud, the radio bubbles can even light up again [after billions](https://www.dogster.com/wp-content/uploads/2017/12/A-bored-sad-or-sleepy-dog-on-a-couch.jpg) of years. [X-ray light](https://chandra.harvard.edu/xray_astro/xrays.html) is depicted in the [featured composite image](https://www.nasa.gov/topics/universe/features/radio-particle-jets.html) in blue, while [microwave](http://en.wikipedia.org/wiki/Microwave_oven#History) [light](https://science.nasa.gov/ems/06_microwaves) is colored orange. The [base of the jet](http://www.nasa.gov/images/content/550300main_Cen_A_inner_jet_English_labels.jpg) in [radio light](https://science.nasa.gov/ems/05_radiowaves) shows [details](https://ui.adsabs.harvard.edu/abs/2011A%26A...530L..11M/abstract) of the innermost light year of the [central jet](https://youtu.be/bOjCrVQusYI).

## 詞彙學習（台語漢字/POJ/KIP/華語漢字/English）

- 【半人馬座 A】Poàn-jîn-má-chō A/Puàn-jîn-má-tsō A/半人馬座 A/Centaurus A
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【超大質量烏洞】chhiau-tōa chit-liōng o͘-tōng/tshiau-tuā tsit-liōng oo-tōng/超大質量黑洞/supermassive black hole
- 【電漿噴流】tiān-chiuⁿ phùn-lâu/tiān-chiunn phùn-lâu/電漿噴流/jets of streaming plasma
- 【星系】seng-hē/sing-hē/星系/galaxy
- 【電波氣泡】tiān-pho khì-pho/tiān-pho khì-pho/電波氣泡/radio bubble
- 【激發】kek-hoat/kik-hoat/激發/energized
- 【微波光】bî-pho-kng/bî-pho-kng/微波光/microwave light
- 【可見光】khó-kiàn-kng/khó-kiàn-kng/可見光/visible light

{{% /apod %}}

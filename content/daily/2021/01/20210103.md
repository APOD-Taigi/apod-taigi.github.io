---
title: 佇冰島頂懸 ê 鳳凰極光
date: 2021-01-03
tags: [獵戶座]
hero: https://apod.nasa.gov/apod/image/2101/PhoenixAurora_Helgason_960_annotated.jpg
summary: 看極光 ê 人攏轉去矣！佇冰島九月一个安靜 ê 暗暝，半暝三點半，大部份 ê 極光攏已經消失矣。
aliases:
  - /2021/01/20210103.html
categories: [podcast]
vocals: [陳威盛]
---

{{% apod %}}

- 原始文章：[A Phoenix Aurora over Iceland](https://apod.nasa.gov/apod/ap210103.html)
- 影像提供佮版權：[Hallgrimur P. Helgason](https://www.facebook.com/Icelandic.Photos); Rollover Annotation:[Judy Schmidt](http://geckzilla.com/)
- 台文翻譯：[An-Li Tsai](mailto:thianbun.taigi@gmail.com) ([NCU](https://www.astro.ncu.edu.tw))
- Almost Hyperspace：[Random APOD Generator](https://apod.nasa.gov/apod/random_apod.html)

{{< podcast "ckotykqpwgzvz080087cbfy1k" >}}

## [漢羅] 佇冰島頂懸 ê 鳳凰極光

看極光 ê 人攏轉去矣！佇 [冰島](https://en.wikipedia.org/wiki/Iceland) 九月一个安靜 ê 暗暝，半暝三點半，大部份 ê 極光攏已經消失矣。忽然間煞出現一陣新爆發 ê 粒子對天頂瀉落來，閣再 kā [地球 ê 大氣層](http://www.nasa.gov/mission_pages/sunearth/science/atmosphere-layers2.html) 照予光。這个時陣，雄雄煞看著天頂 [親像是](https://en.wikipedia.org/wiki/Pareidolia) 予一隻 [非常](https://apod.nasa.gov/apod/ap140429.html) [大隻](https://apod.nasa.gov/apod/ap121003.html) ê [鳳凰](https://en.wikipedia.org/wiki/Phoenix_(mythology)) kā 夜空照予光。用準備好 ê kha-mé-lah tùi 天頂趕緊翕兩張，閣加翕一張地景。Tī 後壁 ê 山頭是 [Helgafell](https://www.youtube.com/watch?v=3BuhpUn0LsE) 山，tī 頭前 ê 河川是 Kaldá 河，兩个攏離冰島首都 [Reykjavik](https://youtu.be/-5exa7svE5Y) 北爿 30 外公里遠。[有經驗 ê 觀星者](https://c2.staticflickr.com/8/7071/7180595308_f6ba60d0b8_b.jpg) to̍h 認會出 tī 山頂倒爿 ê [獵戶座](https://apod.nasa.gov/apod/ap101117.html)。[昴宿星團](https://apod.nasa.gov/apod/ap140225.html) 嘛 tī 相片中央面頂看會著。2016 年 ê [極光](https://spaceplace.nasa.gov/aurora/en/)，干焦有一分鐘久，而且隨無去。若是無這張 [數位組合相片](https://www.facebook.com/Icelandic.Photos/photos/pb.1859684057503918.-2207520000.1458064624./2130278890444432/)，可能會予人當做是咧 [臭彈](https://en.wikipedia.org/wiki/Tall_tale)。

## [POJ] Tī Peng-tó téng-koân ê hōng-hông ke̍k-kng

Khòaⁿ ke̍k-kng ê lâng lóng tńg--khì-ah. Tī Peng-tó káu-goe̍h chi̍t-ê an-chēng ê àm-mî, pòaⁿ-mî saⁿ-tiám-pòaⁿ, tōa-pō͘-hūn ê ke̍k-kng í-keng lóng siau-sit ah. Hut-jiân-kan soah chhut-hiān chi̍t-tīn sin po̍k-hoat ê lia̍p-chú tùi thiⁿ-téng sià--lo̍h-lâi, koh-chài kā Tē-kiû ê tōa-khì-chân chiò hō͘ kng. Chit-ê sî-chūn, hiông-hiông soah khòaⁿ-tio̍h thiⁿ-téng chhin-chhiūⁿ sī chi̍t-chiah hui-siông tōa-chiah ê hōng-hông kā iā-khong chiò hō͘ kng. Iōng chún-pī-hó ê kha-mé-lah tùi thiⁿ-téng kóaⁿ-kín hip nn̄g-tiuⁿ, koh ke hip chi̍t-tiuⁿ tē-kéng. Tī āu-piah ê soaⁿ-thâu sī Helgafell soaⁿ, tī thâu-chêng ê hô-chhoan sī Kaldá hô, nn̄g-ê lóng lî Peng-tó siú-to͘ Reykjavik pak-pêng saⁿ-cha̍p gōa kong-lí hn̄g. Ū keng-giām ê koan-seng-chiá to̍h jīn-ē-chhut tī soaⁿ-téng tò-pêng ê La̍h-hō͘-chō. Báu-siù-seng-thoân mā tī siòng-phìⁿ tiong-ng bīn-téng khòaⁿ-ē-tio̍h. Jī-khòng-it-lio̍k nî ê ke̍k-kng, kan-na ū chi̍t-hun-cheng kú, jî-chhiáⁿ sûi bô--khì. Nā-sī bô chi̍t-tiuⁿ sò͘-ūi cho͘-ha̍p-siòng-phìⁿ, khó-lêng ē hō͘ lâng tòng-chò sī-leh chhàu-tōaⁿ.

## [KIP] Tī Ping-tó tíng-kuân ê hōng-hông ki̍k-kng

Khuànn ki̍k-kng ê lâng lóng tńg--khì-ah. Tī Ping-tó káu-gue̍h tsi̍t-ê an-tsīng ê àm-mî, puànn-mî sann-tiám-puànn, tuā-pōo-hūn ê ki̍k-kng í-king lóng siau-sit ah. Hut-jiân-kan suah tshut-hiān tsi̍t-tīn sin po̍k-huat ê lia̍p-tsú tuì thinn-tíng sià--lo̍h-lâi, koh-tsài kā Tē-kîu ê tuā-khì-tsân tsiò hōo kng. Tsit-ê sî-tsūn, hiông-hiông suah khuànn-tio̍h thinn-tíng tshin-tshīunn sī tsi̍t-tsiah hui-siông tuā-tsiah ê hōng-hông kā iā-khong tsiò hōo kng. Iōng tsún-pī-hó ê kha-mé-lah tuì thinn-tíng kuánn-kín hip nn̄g-tiunn, koh ke hip tsi̍t-tiunn tē-kíng. Tī āu-piah ê suann-thâu sī Helgafell suann, tī thâu-tsîng ê hô-tshuan sī Kalda2 hô, nn̄g-ê lóng lî Ping-tó síu-too Reykjavik pak-pîng sann-tsa̍p guā kong-lí hn̄g. Ū king-giām ê kuan-sing-tsiá to̍h jīn-ē-tshut tī suann-tíng tò-pîng ê La̍h-hōo-tsō. Báu-sìu-sing-thuân mā tī siòng-phìnn tiong-ng bīn-tíng khuànn-ē-tio̍h. Jī-khòng-it-lio̍k nî ê ki̍k-kng, kan-na ū tsi̍t-hun-tsing kú, jî-tshiánn suî bô--khì. Nā-sī bô tsi̍t-tiunn sòo-uī tsoo-ha̍p-siòng-phìnn, khó-lîng ē hōo lâng tòng-tsò sī-leh tshàu-tuānn.

## [English] A Phoenix Aurora over Iceland

All of the other aurora watchers had gone home.By 3:30 am in [Iceland](https://en.wikipedia.org/wiki/Iceland) , on a quiet September night, much of that night's auroras had died down.Suddenly, unexpectedly, a new burst of particles streamed down from space, lighting up the [Earth's atmosphere](http://www.nasa.gov/mission_pages/sunearth/science/atmosphere-layers2.html) once again.This time, surprisingly, [pareidolia](https://en.wikipedia.org/wiki/Pareidolia) cally, the night lit up with an [amazing](https://apod.nasa.gov/apod/ap140429.html) [shape](https://apod.nasa.gov/apod/ap121003.html) reminiscent of a giant [phoenix](https://en.wikipedia.org/wiki/Phoenix_(mythology)) .With camera equipment at the ready, two quick sky images were taken, followed immediately by a third of the land. The mountain in the background is [Helgafell](https://www.youtube.com/watch?v=3BuhpUn0LsE) , while the small foreground river is called Kaldá, both located about 30 kilometers north of Iceland's capital [Reykjavík](https://youtu.be/-5exa7svE5Y) . [Seasoned skywatchers](https://c2.staticflickr.com/8/7071/7180595308_f6ba60d0b8_b.jpg) will note that just above the mountain, toward the left, is the [constellation of Orion](https://apod.nasa.gov/apod/ap101117.html) , while the [Pleiades](https://apod.nasa.gov/apod/ap140225.html) [star cluster](http://asterisk.apod.com/viewtopic.php?f=24&t=18009) is also visible just above the frame center. The 2016 [aurora](https://spaceplace.nasa.gov/aurora/en/) , which lasted only a minute and was soon gone forever -- would possibly be dismissed as an [fanciful fable](https://en.wikipedia.org/wiki/Tall_tale) -- were it not captured in the [featured, digitally-composed, image mosaic](https://www.facebook.com/Icelandic.Photos/photos/pb.1859684057503918.-2207520000.1458064624./2130278890444432/) .

## 詞彙學習（台語漢字/POJ/KIP/華語漢字/English）

- 【鳳凰】hōng-hông/hōng-hông/鳳凰/phoenix
- 【極光】ke̍k-kng/ki̍k-kng/極光/aurora
- 【粒子】lia̍p-chú/lia̍p-tsú/粒子/particle
- 【大氣層】tōa-khì-chân/tuā-khì-tsân/大氣層/atmosphere
- 【kha-mé-lah】kha-mé-lah/kha-mé-lah/相機/camera
- 【相機】siòng-ki/siòng-ki/相機/camera
- 【獵戶座】La̍h-hō͘-chō/La̍h-hōo-tsō/獵戶座/Orion
- 【昴宿星團】Báu-siù seng-thoân/Báu-siù seng-thuân/昴宿星團/Pleiades star cluster

{{% /apod %}}

---
title: 仙后座 A ê 輪迴
description:
date: 2021-01-23
tags: ['逐工一幅天文圖']
---

# 仙后座 A ê 輪迴

![](https://1.bp.blogspot.com/-lbiCwuKrxE8/YAw16LXUv6I/AAAAAAAAAFo/q1J7UOh0xbc4JwAh1HQtZbS5v2AVTMWHwCLcBGAsYHQ/s1024/Chandrafirstlight_0_1024.jpeg)
- [Recycling Cassiopeia A](https://apod.nasa.gov/apod/ap210123.html)
- 影像提供：X 光 -[NASA](https://www.nasa.gov/)
- ,[CXC](http://chandra.harvard.edu/)
- ,[SAO](http://chandra.harvard.edu/)
- ; 可見光 -[NASA,STScI](http://www.stsci.edu/)
- 昨昏 ê 圖：[銀河環](https://apod-taigi.blogspot.com/2021/01/20210122.html)
- 明仔載 ê 圖：[厝邊 ê 大質量捲螺仔星系](https://apod-taigi.blogspot.com/2021/01/20210124.html)

## [漢羅] 仙后座 A ê 輪迴

佇銀河內底 ê 大質量恆星，in ê 一生活甲有夠精彩 ê  啦！代先 ùi 宇宙雲海開始崩塌。煞落來 kā in ê 核子反應爐點予著，才會使 tī 核心製造重元素。燒幾仔百萬年了後，[這寡燒出來 ê 重元素](https://apod.nasa.gov/apod/ap190801.html)，用爆炸 ê 方式，噴轉去 星際空間，閣開始 製造新 ê 恆星。這个脹風 ê 雲屑仔 to̍h 是仙后座 A。這代表恆星 ê 性命週期已經行到上尾 ê 坎站矣。超新星 爆炸會產生超新星殘骸。佇 350 年前，to̍h 有人[佇地球看著伊發 ê 光矣](http://spider.seds.org/spider/Vars/casA.html)。是講，這个光到地球進前，to̍h 愛先行 1 萬 1 千年才會到。這張[假色影像](https://www.nasa.gov/mission_pages/chandra/images/the-latest-look-at-first-light-from-chandra.html)，是 kā Chandra X 光衛星 天文台 ê X 光影像 kah 哈伯太空望遠鏡 ê 可見光影像組合起來 ê。看會著殘骸內底猶閣燒滾滾 ê 雲絲佮雲瘤。用仙后座 A ê 距離來推算，這个殘骸差不多有 30 光年闊。[為著欲予天文學者了解](https://arxiv.org/abs/1111.7316)銀河內底 ê[恆星成份](https://apod.nasa.gov/apod/ap171119.html)sī 按怎循環 ê，這張影像 to̍h kā 幾 个 仔元素發出來 ê 高能 X 光發射線，用無仝色來 kā 標注。紅色是 硅素，黃色是硫，青色是 鈣，茄仔色是鐵，藍色是猶閣咧脹風 ê 爆炸波。佇中央附近 ê[光點](https://apod.nasa.gov/apod/ap170501.html)是中子星。伊是一个痟密、ùi 大質量恆星核崩塌 ê 殘骸。

## [POJ] Sian-hiō-chō ê lûn-hôe

Tī Gîn-hô lāi-té ê tōa-chit-liōng hêng-chîⁿ, in ê it-seng oa̍h kah ū-kàu cheng-chhái ê lah! Tāi-seng ùi ú-tiū-hûn-hái khai-sí pang-thap. Soah--lo̍h-lâi kā in ê he̍k-chú-hoán-èng-lô͘ tiám hō͘ to̍h, chiah ē-sái tī he̍k-sim chè-chō tāng-goân-sò͘. Sio kúi-ā-pah-bān nî liáu-āu, chit-kóa sio--chhut-lâi ê tāng-goân-sò͘, iōng po̍k-chà ê hong-sek, phùn-tńg-khì seng-chè khong-kan, koh khai-sí chè-chō sin ê hêng-chîⁿ. Chit-ê tiùⁿ-hong ê hûn-sap-á to̍h sī Sian-hiō-chō A. Che tāi-piáu hêng-chîⁿ ê sìⁿ-miā-chiu-kî í-keng kiâⁿ-kàu siāng-bóe ê khám-chām ah. Chhiau-sin-seng-po̍k-chà ē sán-seng chhiau-sin-seng-chân-hâi. Tī saⁿ-pah-gō͘-cha̍p nî-chêng, to̍h ū-lâng tī tē-kiû khòaⁿ-tio̍h i hoat-ê-kng ah. Sī-kóng, chit-ê-kng kàu tē-kiû chìn-chêng, to̍h ài seng kiâⁿ chi̍t-bān-chi̍t-chheng nî chiah ē kàu. Chit-tiuⁿ ké-sek iáⁿ-siōng, sī kā Chandra X-kng-ūi-chhiⁿ-bōng-oán-kiàⁿ ê X-kng iáⁿ-siōng kah Ha-peh-thài-khong-bōng-oán-kiàⁿ ê khó-kiàn-kng iáⁿ-siōng cho͘-ha̍p--khì-lâi-ê. Khòaⁿ-ē-tio̍h chân-hâi lāi-té iáu-koh sio-kún-kún ê hûn-si kah hûn-liû. Iōng Sian-hiō-chō A ê kū-lî lâi thui-sǹg, chit-ê chân-hâi chha-put-to ū saⁿ-cha̍p kng-nî khoah. Ūi-tio̍h beh hō͘ thian-bûn-ha̍k-chiá liáu-kái Gîn-hô lāi-té--ê hêng-chîⁿ sêng-hūn sī án-ná sûn-khoân--ê, chit-tiuⁿ iáⁿ-siōng to̍h kā kúi-ê-á goân-sò͘ hoat--chhut-lâi ê ko-lêng X-kng hoat-siā-sòaⁿ, iōng bô-kâng sek lâi kā piau-chù. Âng-sek sī ke-sò͘, n̂g-sek sī liû, chheⁿ-sek sī kài, kiô-á-sek sī thih, nâ-sek sī iáu-koh-leh tiùⁿ-hong ê po̍k-chà-pho. Tī tiong-ng hù-kīn ê kng-tiám sī tiong-chú-chhiⁿ. I sī chi̍t-ê siáu-ba̍t, ùi tōa-chit-liōng hêng-chîⁿ-he̍k pang-thap ê chân-hâi.

## [KIP] Sian-hiō-tsō ê lûn-huê

Tī Gîn-hô lāi-té ê tuā-tsit-liōng hîng-tsînn, in ê it-sing ua̍h kah ū-kàu tsing-tshái ê lah! Tāi-sing uì ú-tīu-hûn-hái khai-sí pang-thap. Suah--lo̍h-lâi kā in ê hi̍k-tsú-huán-ìng-lôo tiám hōo to̍h, tsiah ē-sái tī hi̍k-sim tsè-tsō tāng-guân-sòo. Sio kuí-ā-pah-bān nî liáu-āu, tsit-kuá sio--tshut-lâi ê tāng-guân-sòo, iōng po̍k-tsà ê hong-sik, phùn-tńg-khì sing-tsè khong-kan, koh khai-sí tsè-tsō sin ê hîng-tsînn. Tsit-ê tìunn-hong ê hûn-sap-á to̍h sī Sian-hiō-tsō-A. Tse tāi-piáu hîng-tsînn ê sìnn-miā-tsiu-kî í-king kiânn-kàu siāng-bué ê khám-tsām ah. Tshiau-sin-sing-po̍k-tsà ē sán-sing tshiau-sin-sing-tsân-hâi. Tī sann-pah-gōo-tsa̍p nî-tsîng, to̍h ū-lâng tī tē-kîu khuànn-tio̍h i huat-ê-kng ah. Sī-kóng, tsit-ê-kng kàu tē-kîu tsìn-tsîng, to̍h ài sing kiânn tsi̍t-bān-tsi̍t-tshing nî tsiah ē kàu. Tsit-tiunn ké-sik iánn-siōng, sī kā Tsandra X-kng-uī-tshinn-bōng-uán-kiànn ê X-kng iánn-siōng kah Ha-peh-thài-khong-bōng-uán-kiànn ê khó-kiàn-kng iánn-siōng tsoo-ha̍p--khì-lâi-ê. Khuànn-ē-tio̍h tsân-hâi lāi-té iáu-koh sio-kún-kún ê hûn-si kah hûn-lîu. Iōng Sian-hiō-tsō A ê kū-lî lâi thui-sǹg, tsit-ê tsân-hâi tsha-put-to ū sann-tsa̍p kng-nî khuah. Uī-tio̍h beh hōo thian-bûn-ha̍k-tsiá liáu-kái Gîn-hô lāi-té--ê hîng-tsînn sîng-hūn sī án-ná sûn-khuân--ê, tsit-tiunn iánn-siōng to̍h kā kuí-ê-á guân-sòo huat--tshut-lâi ê ko-lîng X-kng huat-siā-suànn, iōng bô-kâng sik lâi kā piau-tsù. Âng-sik sī ke-sòo, n̂g-sik sī lîu, tshenn-sik sī kài, kiô-á-sik sī thih, nâ-sik sī iáu-koh-leh tìunn-hong ê po̍k-tsà-pho. Tī tiong-ng hù-kīn ê kng-tiám sī tiong-tsú-tshinn. I sī tsi̍t-ê siáu-ba̍t, uì tuā-tsit-liōng hîng-tsînn-hi̍k pang-thap ê tsân-hâi.

## [English] 

**Recycling Cassiopeia A** Massive stars in our Milky Way Galaxy live spectacular lives. Collapsing from vast cosmic clouds, their nuclear furnacesignite and create heavy elements in their cores.After a few million years, the [enriched material](https://apod.nasa.gov/apod/ap190801.html) is blastedback into interstellar space where star formation can begin anew.The expanding debris cloud known as Cassiopeia A is an exampleof this final phase of the stellar life cycle.Light from the explosion which created this supernova remnantwould have been first [seenin planet Earth's sky](http://spider.seds.org/spider/Vars/casA.html) about 350 years ago,although it took that light about 11,000 years to reach us. [This false-color image, composed of X-ray and optical image data](https://www.nasa.gov/mission_pages/chandra/images/the-latest-look-at-first-light-from-chandra.html) from the Chandra X-ray Observatory and Hubble Space Telescope,shows the still hot filaments and knots in the remnant.It spans about 30 light-years at the estimated distance of Cassiopeia A.High-energy X-ray emission from specific elements has been color coded,silicon in red, sulfur in yellow, calcium in greenand iron in purple, to help [astronomers explore](https://arxiv.org/abs/1111.7316) the recycling of our galaxy's [star stuff](https://apod.nasa.gov/apod/ap171119.html) .Still expanding, the outer blast wave is seen in blue hues. [The bright speck](https://apod.nasa.gov/apod/ap170501.html) near the center is a neutron star,the incredibly dense, collapsed remains of the massive stellar core.

## 詞彙學習（台語漢字/POJ/KIP/華語漢字/English）

- 崩塌/pang-thap/pang-thap/崩塌/collapse
- 核子反應爐/he̍k-chú-hoán-èng-lô͘/hi̍k-tsú-huán-ìng-lôo/核子反應爐/nuclear furnace
- 重元素/tāng-goân-sò͘/tāng-guân-sòo/重元素/heavy element（除了 H 以外攏是重元素）
- 仙后座 A/Sian-hiō-chō A/Sian-hiō-tsō A/仙后座 A/Cassiopeia A
- 超新星
- 爆炸/chhiau-sin-seng-po̍k-chà/tshiau-sin-sing-po̍k-tsà/超新星
- 爆炸/supernova explosion
- 超新星
- 殘骸/chhiau-sin-seng-chân-hâi/tshiau-sin-sing-tsân-hâi/超新星
- 殘骸/supernova remnant
- Chandra X 光衛星天文台/Chandra X-kng ūi-chhiⁿ-thian-bûn-tâi/Chandra X-kng uī-tshinn-thian-bûn-tâi/Chandra X 光衛星天文台/Chandra X-ray Observatory
- 哈伯太空望遠鏡/Ha-peh-thài-khong-bōng-oán-kiàⁿ/Ha-peh-thài-khong-bōng-oán-kiàⁿ/哈伯太空望遠鏡/Hubble Space Telescope
- 硅素/ke-sò͘/ke-sòo/矽/silicon
- 矽/sia̍k/sia̍k/矽/silicon
- 硫/liû/liû/硫/sulfur
- 鈣/kài/kài/鈣/calcium
-
 鐵/thih/thih/鐵/iron
- 中子星/tiong-chú-chhiⁿ/tiong-tsú-tshinn/中子星/neutron star
- 恆星核/hêng-chiⁿ-he̍k/hîng-tshinn-hi̍k/恆星核/stellar core

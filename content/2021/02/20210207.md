---
title: 球形星團 M53 內底 ê 藍色浪星
description:
date: 2021-02-07
tags: ['逐工一幅天文圖']
---

# 球形星團 M53 內底 ê 藍色浪星

![](https://1.bp.blogspot.com/-_Jmij_0ARGQ/YB04gyPxOTI/AAAAAAAAAIE/Juh8LFYg0FgX3Umtm7vGf9f0iMP8wQe4gCLcBGAsYHQ/s988/m53_hubble_960.jpg)
- [Blue Straggler Stars in Globular Cluster M53](https://apod.nasa.gov/apod/ap210207.html)
- 影像提供：[ESA/Hubble](https://www.spacetelescope.org/)
- ,[NASA](https://www.nasa.gov/)
- 昨昏 ê 圖：[北方寒天 ê 暗暝](https://apod-taigi.blogspot.com/2021/02/20210206.html)
- 明仔載 ê 圖：[WR32 kah 龍骨座內底 ê 星際雲](https://www.apod.tw/2021/02/20210208.html)

## [漢羅] 球形星團 M53 內底 ê 藍色浪星

太陽若是這个星團 ê 一部份，咱 ê[夜空](https://en.wikipedia.org/wiki/Nightfall_(Asimov_short_story_and_novel))to̍h 會 kah 珠寶盒仝款金光閃閃。這个星團是[M53](https://en.wikipedia.org/wiki/Messier_53)，嘛叫做 NGC 5024，是 tī 咱 ê 銀河內底 250 个[球形星團](https://apod.nasa.gov/apod/globular_clusters.html)ê 其中一个。Tī[M53](http://gclusters.altervista.org/cluster_4.php?ggc=M+53)內底大部份 ê 恆星攏比咱 ê 太陽較老嘛較紅。毋閣有一寡神祕 ê 恆星，in 較藍嘛較少年。這寡少年[恆星](http://asterisk.apod.com/viewtopic.php?f=24&t=18009)ê 產生，可能會 kah 目前 ê 假設衝突。這个假設認為，[M53](https://www.nasa.gov/feature/goddard/2017/messier-53)內底 ê 恆星攏是 tī 差不多時間做伙形成 ê。這寡kah 別人無仝款 ê 恆星，to̍h 叫做[藍色浪星](http://www.solstation.com/x-objects/bluestrag.htm)。In tī M53 內底，實在是濟甲有夠無正常 ê。經過足濟 ê 辯論，這馬認為[藍色浪星](https://astronomy.swin.edu.au/cosmos/b/blue+stragglers)ê 產生，應該是 tī 雙星系統內底，因為星伴落過來新 ê 物質，才會產生新 ê 恆星。天文學家 kā 哈伯太空望遠鏡翕 ê 這款球形星團 ê[影像](https://esahubble.org/images/potw1140a/)提來[分析](https://ui.adsabs.harvard.edu/abs/1999AJ....118..453C/abstract)，to̍h 會使[kā 一陣](https://en.wikipedia.org/wiki/Blue_straggler)親像[藍色浪星](https://apod.nasa.gov/apod/fap/ap971104.html)這款恆星，提來推算球形星團 ê 年歲。嘛才會使 iōng 這來[縮小宇宙年歲 ê 推算範圍](http://starchild.gsfc.nasa.gov/docs/StarChild/questions/question28.html)。M53 會使 iōng 雙筒望遠鏡 tī [Berenices 王后頭鬃這个星座](http://www.ianridpath.com/startales/comaberenices.htm) （后鬃座）[看著](https://www.messier-objects.com/messier-53/)。內底有超過 25 萬粒恆星。是 tī 咱 ê 銀河中心內底，上遠 ê[球形星團](https://en.wikipedia.org/wiki/Globular_clusters)ê 其中一个。

## [POJ] Kiû-hêng-seng-thoân M gō͘-cha̍p-saⁿ lāi-té ê nâ-sek lōng-chhiⁿ

Thài-iông nā-sī chit-ê seng-thoân ê chi̍t-pō͘-hūn, lán-ê iā-khong to̍h ē kah chú-pò-a̍p kāng-khoán kim-kng-siám-siám. Chit-ê seng-thoân sī M gō͘-cha̍p-saⁿ, mā kiò-chò NGC ngó͘-khòng-jī-sù, sī tī lán-ê Gîn-hô lāi-té nn̄g-pah-gō͘-cha̍p ê kiû-hêng-seng-thoân ê kî-tiong chi̍t-ê. Tī M gō͘-cha̍p-saⁿ lāi-té tōa-pō͘-hūn ê hêng-chhiⁿ lóng pí lán-ê thài-iông khah lāu mā khah âng. M̄-koh ū chi̍t-kóa sîn-pì ê hêng-chhiⁿ, in khah nâ mā khah siàu-liân. Chit-kóa siàu-liân hêng-chhiⁿ ê sán-seng, khó-lêng ē kah bo̍k-chêng ê ká-siat chhiong-tu̍t. Chit-ê ká-siat jīn-ûi, M gō͘-cha̍p-saⁿ lāi-té ê hêng-chhiⁿ lòng-sí tī chha-put-to sî-kan chò-hóe hêng-sêng ê. Chit-kóa kah pa̍t-lâng bô-kâng-khoán ê hêng-chhiⁿ, to̍h kiò-chò nâ-sek lōng-chhiⁿ. In tī M gō͘-cha̍p-saⁿ lāi-té, si̍t-chāi sī chōe-kah ū-kàu bô-chèng-siông ê. Keng-kòe chiok-chōe ê piān-lūn, chit-má jīn-ûi nâ-sek lōng-chhiⁿ ê sán-seng, eng-kai sī tī siang-chhiⁿ hē-thóng lāi-té, in-ūi seng-phōaⁿ lak-kòe-lâi sin-ê bu̍t-chit, chiah-ē sán-seng sin-ê hêng-chhiⁿ. Thian-bûn-ha̍k-ka kā Ha-peh thài-khong-bōng-oán-kiàⁿ hip-ê chit-khoán kiû-hêng-seng-thoân ê iáⁿ-siōng the̍h-lâi hun-sek, to̍h ē-sái kā chi̍t-tīn chhin-chhiūⁿ nâ-sek lōng-chhiⁿ chit-khoán hêng-chhiⁿ, the̍h-lâi thui-sǹg kiû-hêng-seng-thoân ê nî-hòe. Mā chiah ē-sái iōng che lâi sok-sió ú-tiū nî-hòe ê thui-sǹg hoān-ûi. M gō͘-cha̍p-saⁿ ē-sái iōng siang-tāng bōng-oán-kiàⁿ tī  Berenices ông-hiō thâu-chang chit-ê seng-chō (hiō-chang-chō) khòaⁿ-tio̍h. Lāi-té ū chhiau-kòe jī-cha̍p-gō͘-bān lia̍p hêng-chhiⁿ. Sī tī lán-ê Gîn-hô tiong-sim lāi-té, siāng-hn̄g ê kiû-hêng-seng-thoân ê kî-tiong chi̍t-ê.

## [KIP] Kîu-hîng-sing-thuân M gōo-tsa̍p-sann lāi-té ê nâ-sik lōng-tshinn

Thài-iông nā-sī tsit-ê sing-thuân ê tsi̍t-pōo-hūn, lán-ê iā-khong to̍h ē kah tsú-pò-a̍p kāng-khuán kim-kng-siám-siám. Tsit-ê sing-thuân sī M gōo-tsa̍p-sann, mā kiò-tsò NGC ngóo-khòng-jī-sù, sī tī lán-ê Gîn-hô lāi-té nn̄g-pah-gōo-tsa̍p ê kîu-hîng-sing-thuân ê kî-tiong tsi̍t-ê. Tī M gōo-tsa̍p-sann lāi-té tuā-pōo-hūn ê hîng-tshinn lóng pí lán-ê thài-iông khah lāu mā khah âng. M̄-koh ū tsi̍t-kuá sîn-pì ê hîng-tshinn, in khah nâ mā khah siàu-liân. Tsit-kuá siàu-liân hîng-tshinn ê sán-sing, khó-lîng ē kah bo̍k-tsîng ê ká-siat tshiong-tu̍t. Tsit-ê ká-siat jīn-uî, M gōo-tsa̍p-sann lāi-té ê hîng-tshinn lòng-sí tī tsha-put-to sî-kan tsò-hué hîng-sîng ê. Tsit-kuá kah pa̍t-lâng bô-kâng-khuán ê hîng-tshinn, to̍h kiò-tsò nâ-sik lōng-tshinn. In tī M gōo-tsa̍p-sann lāi-té, si̍t-tsāi sī tsuē-kah ū-kàu bô-tsìng-siông ê. King-kuè tsiok-tsuē ê piān-lūn, tsit-má jīn-uî nâ-sik lōng-tshinn ê sán-sing, ing-kai sī tī siang-tshinn hē-thóng lāi-té, in-uī sing-phuānn lak-kuè-lâi sin-ê bu̍t-tsit, tsiah-ē sán-sing sin-ê hîng-tshinn. Thian-bûn-ha̍k-ka kā Ha-peh thài-khong-bōng-uán-kiànn hip-ê tsit-khuán kîu-hîng-sing-thuân ê iánn-siōng the̍h-lâi hun-sik, to̍h ē-sái kā tsi̍t-tīn tshin-tshīunn nâ-sik lōng-tshinn tsit-khuán hîng-tshinn, the̍h-lâi thui-sǹg kîu-hîng-sing-thuân ê nî-huè. Mā tsiah ē-sái iōng tse lâi sok-sió ú-tīu nî-huè ê thui-sǹg huān-uî. M gōo-tsa̍p-sann ē-sái iōng siang-tāng bōng-uán-kiànn tī Berenices ông-hiō thâu-tsang tsit-ê sing-tsō (hiō-tsang-tsō) khuànn-tio̍h. Lāi-té ū tshiau-kuè jī-tsa̍p-gōo-bān lia̍p hîng-tshinn. Sī tī lán-ê Gîn-hô tiong-sim lāi-té, siāng-hn̄g ê kîu-hîng-sing-thuân ê kî-tiong tsi̍t-ê.

## [English] Blue Straggler Stars in Globular Cluster M53 

If our Sun were part of this star cluster, the [night sky](https://en.wikipedia.org/wiki/Nightfall_(Asimov_short_story_and_novel)) would glow like a jewel box of bright stars.This cluster, known as [M53](https://en.wikipedia.org/wiki/Messier_53) and cataloged as NGC 5024, is one of about 250 [globular clusters](https://apod.nasa.gov/apod/globular_clusters.html) that survive in our Galaxy.Most of the stars in [M53](http://gclusters.altervista.org/cluster_4.php?ggc=M+53) are older and redder than our Sun, but some enigmatic stars appear to be bluer and younger.These young [stars](http://asterisk.apod.com/viewtopic.php?f=24&t=18009) might contradict the hypothesis that all the stars in [M53](https://www.nasa.gov/feature/goddard/2017/messier-53) formed at nearly the same time.These unusual stars are known as [blue stragglers](http://www.solstation.com/x-objects/bluestrag.htm) and are unusually common in M53.After much debate, [blue stragglers](https://astronomy.swin.edu.au/cosmos/b/blue+stragglers) are now thought to be stars rejuvenated by fresh matter falling in from a binary star companion.By [analyzing](https://ui.adsabs.harvard.edu/abs/1999AJ....118..453C/abstract) pictures of globular clusters like the [featured image](https://esahubble.org/images/potw1140a/) taken by the Hubble Space Telescope, astronomers [use the abundance](https://en.wikipedia.org/wiki/Blue_straggler) of stars like [blue stragglers](https://apod.nasa.gov/apod/fap/ap971104.html) to helpdetermine the age of the globular cluster and hence a [limit on the age](http://starchild.gsfc.nasa.gov/docs/StarChild/questions/question28.html) of the universe. [M53, visible](https://www.messier-objects.com/messier-53/) with a binoculars towards the [constellation of Bernice's Hair](http://www.ianridpath.com/startales/comaberenices.htm) (Coma Berenices), contains over 250,000 stars and is one of the furthest [globulars](https://en.wikipedia.org/wiki/Globular_clusters) from the center of our Galaxy.

## 詞彙學習（台語漢字/POJ/KIP/華語漢字/English）

- 【球形星團】kiû-hêng-seng-thoân/kîu-hîng-sing-thuân/球狀星團/globular cluster
- 【開放星團】khai-hòng-seng-thoân/khai-hòng-sing-thuân/開放星團/open cluster
- 【藍色浪星】nâ-sek lōng-chhiⁿ/nâ-sik lōng-tshinn/藍掉隊星/blue straggler
- 【雙星系統】siāng-chhiⁿ hē-thóng/siāng-tshinn hē-thóng/雙星系統/binary system
- 【星伴】seng-phōaⁿ/sing-phuānn/伴星/star companion
- 【哈伯太空望遠鏡】Ha-peh thài-khong-bōng-oán-kiàⁿ/Ha-peh thài-khong-bōng-uán-kiànn//哈伯太空望遠鏡/Hubble Space Telescope
- 【雙筒望遠鏡】siang-tāng bōng-oán-kiàⁿ/siang-tāng bōng-uán-kiànn/雙筒望遠鏡/binoculars
- 【后鬃座】hiō-chang-chō/hiō-tsang-tsō/后髮座/Coma Berenices

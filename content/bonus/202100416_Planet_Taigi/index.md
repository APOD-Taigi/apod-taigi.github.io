---
title: 逐工一幅天文圖 kā「行星」讀做  kiâⁿ-chhiⁿ/-chheⁿ  是讀毋著矣！？
date: 2022-04-16
publishdate: 2022-04-17T02:00:00+08:00
tags: [行星]
hero: planet_pronunciation.png
summary: 逐工一幅天文圖 kā「行星」讀做  kiâⁿ-chhiⁿ/-chheⁿ  是讀毋著矣！？

---


定定會有人對我 kā「行星」讀做 kiâⁿ-chhiⁿ/-chheⁿ 有意見，講教育部辭典、台日大辭典、佗一本佗一本辭典攏講「行星」應該愛讀做「hêng-chhiⁿ/-chheⁿ」才著。我踮遮做一擺講予詳細，我會按呢讀，是多方面考慮的結果。

第一，台語欲活落去，愈濟人用愈好。我翻譯天文名詞是為著欲予台語人 kah 天文人攏會當用，袂使干焦顧慮孤一爿人的想法。

第二，我翻譯的台語詞毋是干焦服務漢字，嘛服務白話字，「行星」若是讀做 hêng-chhiⁿ/-chheⁿ，寫做白話字的時陣就會 kah「恆星」相拍矣。

第三，我翻譯的目的毋是干焦為著「文字」爾爾，是愛「聽講讀寫」攏會當用。台語環境佇台灣已經足弱勢矣，一般人聽就無一定聽有矣，若是閣愛按照前後文來判斷「這馬到底是咧講佗一个？」按呢毋若足無效率的，閣增加溝通的困難度。所以我翻譯的原則是：「莫予大腦負擔傷重，愈簡單處理愈好」，若是「行星」讀做「hêng-chhiⁿ/-chheⁿ」，溝通的過程就會造成足濟困擾。而且對毋捌學過天文的人，伊根本就毋知影啥物是「恆星」、「行星」，若是發音閣仝款，你可能就愛先開一寡時間來解說，而且逐擺講著這兩个詞的時陣就愛閣解說一擺。

第四，就算你台語足好的，前後文嘛無一定有法度分辨咱這馬咧講佗一項，我舉一个例，你咧 kah 人講話的時陣講：「太陽是 hêng-chhiⁿ 毋是 hêng-chhiⁿ，地球是 hêng-chhiⁿ 毋是 hêng-chhiⁿ」按呢伊可能會感覺「你到底是咧講啥潲？」就算你對太陽 kah 地球是恆星抑是行星已經足熟矣，咱這馬來換做太陽系以外的天體試看覓咧：「Kepler-186f 是 hêng-chhiⁿ 毋是 hêng-chhiⁿ」，請問我這馬到底是咧講啥貨？

第五，語言 kah 文字是提來服務人的，目的是溝通，若是已經造成困擾的用法，就 kā 改掉。字典嘛是人寫的，無合用的物件就 kā 改做合用的，按呢台語這條路才有法度行予久長。

予逐家參考！

------

### 補充說明
佇遮我干焦舉例「恆星」kah「行星」是因為這是一般人會拄著 ê 名詞。所以若是干焦看著這兩个詞，徛 tī 台語 ê 立場，就會批評我亂改讀音。毋閣 tī 天文學內底，猶閣有其他專有名詞會用著這兩字，比論講「恆星形成」「行星形成」「原行星盤」「原恆星」等等，若是無改，講著這寡專有名詞 ê 時陣就會造成困擾。

有人講會使 kā「行星」翻做日語詞「惑星」抑是「遊星」，抑是 kā 「恆星」翻做「母星」我感覺這款翻法嘛袂䆀，咧 kah 人開講 ê 時陣，有無仝款 ê 台語講法，會當予台語 ê 詞彙較豐富，對台語來講嘛較健康。

嘛有人講是按怎欲去予華語牽去？這就是我頭一條講 ê，這个翻譯 ê 目的是欲予台語人 kah 天文人攏會通用。咱愛面對一个現實，就是咱是 tī 一个華語強勢 ê 社會，有一寡 tī 學術界已經做專有名詞咧用矣，咱無法度莫 chhap 伊，照台語歡喜按怎翻 to̍h 按怎翻，若是翻 kah 這个詞 tī 學術界無法度用，按呢 to̍h 失去翻譯 ê 意義矣。

我做這个翻譯上主要 ê 目的，是欲替「浸水式教育」鋪路，毋管咱是欲用台語上學科，抑是想欲有全台語學校，咱袂使拄著專有名詞 to̍h 用華語講。所以專有名詞用台語按怎講 to̍h 真重要。專有名詞 ê 台語翻譯，咱猶是愛參考已經有 ê 華語詞，這是現實問題，咱無法度避免。

就是因為天文學內底閣會拄著 kah「恆星」「行星」有關係 ê 其他專有名詞，像頭前講過 ê「恆星形成」「行星形成」「原行星盤」「原恆星」等等，kā 這寡專有名詞改掉毋是一个上好 ê 解決方式。雖然講我頭前簡單講是「為著簡單」才改讀音，毋閣其實後壁 ê 問題並毋是遐爾簡單，多方面考慮 ê 結果才會按呢建議。

請逐家理解！

---

### 閣補充
感謝逐家 ê 意見，毋管你是同意猶是無同意我 ê 讀法，我感覺台語用法會當按呢討論，表示伊猶是活 ê。逐家意見無相 siâng，是因為逐家徛 tī 無仝款 ê 立場 leh 為台語揣出路，這其實 tùi 台語來講嘛是好代誌，嘛較健康。

若是會當予閣較濟人做伙來關心這个語言，按呢逐工做這个翻譯（閣做免錢 ê），嘛較有價值。

多謝逐家。

----

### 公視台語台新聞連結 ê 補充

公視台語台 ê 新聞嘛捌 kā 行星讀做「kiâⁿ-chheⁿ」：

[2020 年 5 月 21 ê 下暗新聞，自 46 分 27 秒開始](https://www.youtube.com/watch?v=JaAaxPAWNT8&t=2787s)

彼當陣 leh 決定「行星」ê 發音 ê 時陣，毋若有查字典、揣新聞台按怎讀、閣有請教長老教會 ê 長老、教台語幾若十冬 ê 台語老師。落尾是因為公視台語台有按呢讀，教會長老、台語老師嘛認為按呢會使，才會決定 kā 行星 ê 「行」讀做白音 ê 「kiâⁿ」。

---

### 是按怎莫 kā 「恆星」抑是「行星」改做別字就好？
我翻譯 ê 時陣攏會參考日語詞，有當時仔閣會參考韓語詞。「恆星」tī 華語、日語、韓語攏是按呢用，所以像這款東亞共同詞 to̍h 較無想欲 kā 改掉。

「行星」無改嘛是因為這是本底就有 ê 詞。而且會建議讀做「kiâⁿ 星」，主要嘛是因為伊是「佇天頂會行的星」。「會 kiâⁿ  的星」簡稱「kiâⁿ 星」嘛是有合理。
Tī 漢字無改 ê 狀況，kā 文音改白音是改上少 ê 方式。

毋管按怎，這攏是針對「行星」拄著「恆星」仝音 ê 時陣，提出一个發音建議爾爾，毋是欲 kā 所有「行」ê 發音攏改掉。

予逐家參考。

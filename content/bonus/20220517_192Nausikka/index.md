---
title: 村裡來了個暴走女外科 ê 小行星 - 這篇毋是 NASA 寫的
date: 2022-05-17
publishdate: 2022-05-17T06:00:00+0800
tags: [王蟲紩法, 王蟲縫法, 小行星, 192 Nausikaa, Nausicaa, 火星, 木星, 小行星帶, 直徑, 視星等, 海王星, 光度資料, 3D 模型]
hero: 192Nausikaa.png
summary: 村裡來了個暴走女外科 ê 小行星 - 這篇毋是 NASA 寫的。
---

{{% apod %}}

- 影像來源 kah 版權：[Wikipedia - 192 Nausikaa][wiki]
- 台文撰寫：[An-Li Tsai][An-Li Tsai] ([NCU][NCU])

{{< podcast "cl3ad9ug402uy01wo4jeaf0ad" >}}


## [漢羅] 村裡來了個暴走女外科 ê 小行星 - 這篇毋是 NASA 寫的

公視「[村裡來了個暴走女外科][dr.liu]」第四集內底，小劉醫師用著一款手術叫做「王蟲縫法（王蟲紩法）」，是臺大病院婦產部 ê 施景中醫師發明--ê。

這款紩法，會當佇產婦生產過程拄著性命危險 ê 時陣，莫 kā 產婦 ê 子宮提掉，閣有法度 kā 產婦 ê 命救轉來。

[施景中醫師解說][dr.sih] 講，這款紩法 ê 英文叫做 Nausicaa sutures，會按呢號名是因為 Nausicaa 是希臘神話「Odyssey」內底一个國王 ê 查某囝，這个名有「重生」ê 意思，有一粒小行星嘛號做這个名。

確實！有一粒小行星就叫做 [192 Nausikaa][wiki]，伊行佇火星佮木星之間 ê 小行星帶內底。伊 ê 直徑才 100 公里闊，差不多 ùi 台北到苗栗 ê 距離。

伊 ê 視星等差不多是 8 等，佮海王星差不多平光。毋閣咱無法度用目睭直接看著，愛用天文望遠鏡才看會著。天文學家利用觀測提著 ê 光度資料，模擬出伊 ê 3D 模型，就親像這張相片按呢。


## 詞彙學習（漢羅/POJ/KIP/華語/English）
- 【王蟲紩法】Ông-thâng-thīⁿ-hoat/Ông-thâng-thīnn-huat/王蟲縫法/Nausicaa sutures
- 【小行星】sió-kiâⁿ-chhiⁿ/sió-kiânn-tshinn/小行星/astroid
- 【192 Nausikaa】i̍t-kiú-jī Nausikaa/i̍t-kiú-jī Nausikaa/192 Nausikaa/192 Nausikaa
- 【火星】Hóe-chhiⁿ/Hué-tshinn/火星/Mars
- 【木星】Bo̍k-chhiⁿ/Bo̍k-tshinn/木星/Jupiter
- 【小行星帶】sió-kiâⁿ-chhiⁿ-tòa/sió-kiânn-tshinn-tuà/小行星帶/astroid belt
- 【直徑】ti̍t-kèng/ti̍t-kìng/直徑/diameter
- 【視星等】sī-seng-téng/sī-sing-tíng/視星等/apparent magnitude
- 【海王星】Hái-ông-chhiⁿ/Hái-ông-tshinn/海王星/Neptune
- 【光度資料】kng-tō͘ chu-liāu/kng-tō͘ chu-liāu/光度資料/photometry
- 【3D 模型】saⁿ-D bô͘-hêng/sann-D bôo-hîng/3D 模型/three-dimensional model

{{% /apod %}}
[An-Li Tsai]: mailto:thianbun.taigi@gmail.com
[NCU]: https://www.astro.ncu.edu.tw

[wiki]: https://en.wikipedia.org/wiki/192_Nausikaa
[dr.sih]:https://www.facebook.com/jinchung.shih/posts/10228473998136369
[dr.liu]:https://www.facebook.com/MadDoctor.series

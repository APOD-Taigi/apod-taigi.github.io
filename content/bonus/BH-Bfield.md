---
title: 看著烏洞 M87 ê 磁場矣！
date: 2021-03-26
publishdate: 2021-03-26T001:00:00+08:00
tags: [烏洞, 磁場, 偏振光, EHT, 事件視平線望遠鏡, M87, 噴流]
hero: https://s23527.pcdn.co/wp-content/uploads/2021/03/black-hole-magnetic-field-738x745.jpg.optimal.jpg
summary: 事件視平線望遠鏡 EHT 閣一擺公佈烏洞 M87 ê 偏振光影像！
---

## 【台文翻譯】

兩年前 ê 2019/4/11，事件視平線望遠鏡 (Sū-kiāⁿ tē-pêng-sòaⁿ bōng-oán-kiàⁿ) (Event Horizon Telescope, EHT) 公佈人類歷史上頭一擺觀測著 ê 烏洞 M87。

這馬，EHT 閣一擺公佈烏洞 M87 ê 偏振光 (phian-chìn-kng) 影像！

偏振光 to̍h 是磁場留落來 ê 指模 (chí-bô͘) 。Ùi 偏振光 ê 線條 kah 方向，會當解析烏洞影像邊仔 ê 磁場結構。按呢 to̍h 會當予咱了解烏洞磁場 ê 行為，嘛會使予咱了解 M87 星系 ê 烏洞噴流 (phùn-liû) 是按怎 ùi 核心噴到星系 (seng-hē) 外口。

自 2019 年 4 月發表人類第一張烏洞影像了後，這馬又閣達成人類另外一个里程埤 (lí-thêng-pi)。

EHT 科學理事、中央研究院天文所副研究員淺田圭一（あさだ　けいいち）表示：「中央研究院天文所團隊為著欲了解烏洞噴流 ê 形成，觀測烏洞邊仔 ê 磁場已經超過 10 冬以上矣。這擺 EHT ê 觀測予咱 ê 願望達成矣！」

欲做出一張偏振圖 to̍h 愛開幾若冬 ê 時間。EHT 偏振工作小組人員，嘛是國立中山大學物理系助理教授郭政育講：「因為偏振光 ê 信號足弱 ê，處理資料 ê 過程實在是足困難 ê。台灣 ê EHT 成員對資料 ê 校正 kah 分析出足濟力 ê。」

EHT 理論模型工作小組協調人之一，嘛是國立臺灣師範大學助理教授卜宏毅表示：「這个偏振影像毋若會當看著 M87 烏洞邊仔 ê 物質 kah 輻射 (hok-siā) 特性，嘛 kah ùi 前年公佈 ê 烏洞影像推測出來 ê 特性相仝。」

中央研究院天文所 ê 朴鍾浩 (Jongho Park) 博士後研究員獨立發展出一套分析偏振光 ê 程式，對這擺 ê 發現貢獻足大 ê。朴鍾浩 (Jongho Park) 表示：「EHT 進展足緊 ê，未來 EHT ê 觀測會愈來愈精密，會當提來測量烏洞邊仔 ê 磁場結構 kah 熱氣體 ê 物理。

這擺 ê 研究是 EHT tī 全世界足濟研究單位 ê 300 个研究人員合作 ê 結果。論文 to̍h 發表 tī 2021 年 3 月 24 ê《天文物理期刊通訊》（The Astrophysical Journal Letters）面頂。



✩ 論文全文：

- Paper VII: [https://doi.org/10.3847/2041-8213/abe71d][paper7]

- Paper VIII: [https://doi.org/10.3847/2041-8213/abe4de][paper8]

✩ 新聞稿：

- [https://press.asiaa.sinica.edu.tw/chinese/12022021][news]

✩ Press Release:

- [https://press.asiaa.sinica.edu.tw/ASIAA_TAIWAN_News/1235235][press]

(Photo credit: EHT Collaboration)　
\#黑洞 \#EHT \#blackhole \#universe

原文（華語版）是 中央研究院天文及天文物理研究所(ASIAA) tī 遮發表 ê：

[https://www.facebook.com/sinicaedu/photos/a.1671785293137244/2805290593120036/][fb]



## 詞彙學習（台語漢字/POJ/KIP/華語漢字/English）

- 【事件視平線望遠鏡】Sū-kiāⁿ tē-pêng-sòaⁿ bōng-oán-kiàⁿ/Bé-ia̍h-tshiu sing-hē/事件視界望遠鏡/Event Horizon Telescope, EHT
- 【偏振光】phian-chìn-kng/phian-tsìn-kng/偏振光/polarization
- 【烏洞】o͘-tōng/oo-tōng/黑洞/black hole
- 【噴流】phùn-liû/phùn-liû/噴流/jet
- 【白矮星】pe̍h-é-chhiⁿ/pe̍h-é-tshinn/白矮星/white dwarf
- 【輻射】hok-siā/hok-siā/光輻射/radiation


[paper7]: https://doi.org/10.3847/2041-8213/abe71d
[paper8]: https://doi.org/10.3847/2041-8213/abe4de
[news]: https://press.asiaa.sinica.edu.tw/chinese/12022021
[press]: https://press.asiaa.sinica.edu.tw/ASIAA_TAIWAN_News/1235235
[fb]: https://www.facebook.com/sinicaedu/photos/a.1671785293137244/2805290593120036/

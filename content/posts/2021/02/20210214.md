---
title: 有長花柄 ê 玫瑰星雲
description:
date: 2021-02-14
tags: ['逐工一幅天文圖', '玫瑰星雲', '新通用目錄', '發射星雲', '水素', '開放星團', '恆星風', '紫外光', '麒麟星座', '麒麟座']
hero: https://1.bp.blogspot.com/-vrYIoiJvPcE/YCaYk7sUx5I/AAAAAAAAAJs/gmGiNWniw88i9oqSTtdeEQ2MPrAM6Yn0gCLcBGAsYHQ/s1461/rosette_BlockPuckett_960.jpg
summary: 玫瑰星雲。
aliases:
  - /2021/02/20210214.html
---

{{% apod %}}

- [Long Stem Rosette Nebula](https://apod.nasa.gov/apod/ap210214.html)
- 影像提供 kah 版權：[Adam Block](https://www.adamblockphotos.com/)
- &[Tim Puckett](http://www.cometwatch.com/)
- Ti 宇宙內底走跳：[APOD 亂數產生器](http://apod.nasa.gov/apod/random_apod.html)

## [漢羅] 有長花柄 ê 玫瑰星雲

[玫瑰星雲](https://en.wikipedia.org/wiki/Rosette_Nebula)若是[號做](https://www.bartleby.com/100/138.28.22.html)別个名，敢閣會遮爾甜？Tī 這个真普通 ê[新通用目錄 (New General Catalog)](https://en.wikipedia.org/wiki/New_General_Catalogue)內底，to̍h kā 叫做[NGC 2237](http://www.google.com/images?hl=en&biw=1024&bih=974&gbv=2&tbs=isch%3A1&sa=1&q=%2Bsite%3Aapod.nasa.gov+Rosette&aq=f&aqi=&aql=&oq=)。毋閣猶是無法度掩崁[這个](http://www.caelumobservatory.com/gallery/rosetteabtp.shtml) [發射星雲](https://apod.nasa.gov/apod/emission_nebulae.html)ê 華麗面容。伊 to̍h tī 這張影像 ê 頂面，tī 發光 ê 水素氣體形成 ê[長花柄](https://www.rd.com/article/roses-popular-valentines-day/)ê 頂懸。Tī 這个星雲內底有一个[開放星團](https://apod.nasa.gov/apod/open_clusters.html) [NGC 2244](https://apod.nasa.gov/apod/ap000822.html)，內底有光 koh 少年 ê 恆星。遮 ê 恆星是[400 萬年前](https://ui.adsabs.harvard.edu/abs/1993ApJ...414..664K/abstract)tī 星雲內底形成 ê。In ê[恆星風](https://apod.nasa.gov/apod/ap000318.html)kā 星雲中央歕出一个閬空，去予[塗粉](https://apod.nasa.gov/apod/ap030706.html)kah 氣體包 tī 內底。星團內底高溫 ê 恆星發出 ê[紫外光](https://science.nasa.gov/ems/10_ultravioletwaves)，予邊仔 ê 星雲[發光](http://www.youtube.com/watch?v=0brmw8sP-Js)。這个[玫瑰星雲](https://apod.nasa.gov/apod/ap000111.html)差不多有 100[光年](https://www.grc.nasa.gov/www/k-12/Numbers/Math/Mathematical_Thinking/how_long_is_a_light_year.htm)闊，tī[差不多 5000 光年遠](https://ui.adsabs.harvard.edu/abs/2000A%26A...358..553H/abstract)ê 所在。你會當用小望遠鏡 tùi 麒麟[星座](http://www.astro.wisc.edu/~dolan/constellations/extra/constellations.html)（[麒麟座](http://chandra.harvard.edu/photo/constellations/monoceros.html)）ê 方向去看 to̍h 看會著。

## [POJ] Tn̂g-hoe-pèⁿ ê Mûi-kùi-seng-hûn

Mûi-kùi-seng-hûn nā-sī hō chò pa̍t-ê-miâ, kám koh-ē chiah-nī tiⁿ? Tī chit-ê chin phó͘-thong ê Sin-thong-iōng-bo̍k-lo̍k (New General Catalog) lāi-té, to̍h kā kiò-chò NGC jī-jī-sam-chhit. M̄-koh iáu-sī bô-hoat-tō͘ am-khàm chit-ê hoat-siā-seng-hûn ê hôa-lē bīn-iông. I to̍h tī chit-tiuⁿ iáⁿ-siōng ê téng-bīn, tī hoat-kng ê chúi-sò͘-khì-thé hêng-sêng ê tn̂g hoe-pèⁿ ê téng-koân. Tī chit-ê seng-hûn lāi-té ū chi̍t-ê Khai-hòng-seng-thoân NGC jī-jī-sù-sù, lāi-té ū kng koh siàu-liân ê hêng-chhiⁿ. Chia--ê hêng-chhiⁿ sī sì-pah bān nî chêng tī seng-hûn lāi-té hêng-sêng--ê. In ê hêng-chhiⁿ-hong kā seng-hûn tiong-ng pûn-chhut chi̍t-ê làng-khang, khì hō͘ thô͘-hún kah khì-thé pau-tī lāi-té. Seng-thoân lāi-té ko-un ê hêng-chhiⁿ hoat--chhut-ê chi-gōa-kng, hō͘ piⁿ-á ê seng-hûn hoat-kng. Chit-ê Mûi-kùi-seng-hûn chha-put-to ū chi̍t-pah kng-nî khoah, tī chha-put-to gō͘-chheng kng-nî hn̄g ê só͘-chāi. Lí ē-tàng iōng sió bōng-oán-kiàⁿ tùi Kî-lîn-seng-chō (Kî-lîn-chō) ê hong-hiòng khì-khòaⁿ to̍h khòaⁿ-ē-tio̍h.

## [KIP] Tn̂g-hue-pènn ê Muî-kuì-sing-hûn

Muî-kuì-sing-hûn nā-sī hō tsò pa̍t-ê-miâ, kám koh-ē tsiah-nī tinn? Tī tsit-ê tsin phóo-thong ê Sin-thong-iōng-bo̍k-lo̍k (New General Catalog) lāi-té, to̍h kā kiò-tsò NGC jī-jī-sam-tshit. M̄-koh iáu-sī bô-huat-tōo am-khàm tsit-ê huat-siā-sing-hûn ê huâ-lē bīn-iông. I to̍h tī tsit-tiunn iánn-siōng ê tíng-bīn, tī huat-kng ê tsuí-sòo khì-thé hîng-sîng ê tn̂g hue-pènn ê tíng-kuân. Tī tsit-ê sing-hûn lāi-té ū tsi̍t-ê Khai-hòng-sing-thuân NGC jī-jī-sù-sù, lāi-té ū kng koh siàu-liân ê hîng-tshinn. Tsia--ê hîng-tshinn sī sì-pah bān nî tsîng tī sing-hûn lāi-té hîng-sîng--ê. In ê hîng-tshinn-hong kā sing-hûn tiong-ng pûn-tshut tsi̍t-ê làng-khang, khì hōo thôo-hún kah khì-thé pau-tī lāi-té. Sing-thuân lāi-té ko-un ê hîng-tshinn huat--tshut-ê tsi-guā-kng, hōo pinn-á ê sing-hûn huat-kng. Tsit-ê Muî-kuì-sing-hûn tsha-put-to ū tsi̍t-pah kng-nî khuah, tī tsha-put-to gōo-tshing kng-nî hn̄g ê sóo-tsāi. Lí ē-tàng iōng sió bōng-uán-kiànn tuì Kî-lîn-sing-tsō (Kî-lîn-tsō) ê hong-hiòng khì-khuànn to̍h khuànn-ē-tio̍h.

## [English] Long Stem Rosette Nebula 

Would the [Rosette Nebula](https://en.wikipedia.org/wiki/Rosette_Nebula) by any other [name](https://www.bartleby.com/100/138.28.22.html) *look* as sweet?The bland [New General Catalog](https://en.wikipedia.org/wiki/New_General_Catalogue) designation of [NGC 2237](http://www.google.com/images?hl=en&biw=1024&bih=974&gbv=2&tbs=isch%3A1&sa=1&q=%2Bsite%3Aapod.nasa.gov+Rosette&aq=f&aqi=&aql=&oq=) doesn't appear to diminish the appearance of [this](http://www.caelumobservatory.com/gallery/rosetteabtp.shtml) flowery [emission nebula](https://apod.nasa.gov/apod/emission_nebulae.html) , at the top of the image, atop a [long stem](https://www.rd.com/article/roses-popular-valentines-day/) of glowing hydrogen gas.Inside the nebula lies an [open cluster](https://apod.nasa.gov/apod/open_clusters.html) of bright young stars designated [NGC 2244](https://apod.nasa.gov/apod/ap000822.html) .These stars [formed about four million years ago](https://ui.adsabs.harvard.edu/abs/1993ApJ...414..664K/abstract) from the nebularmaterial and their [stellar winds](https://apod.nasa.gov/apod/ap000318.html) are clearing a hole in the nebula's center,insulated by a layer of [dust](https://apod.nasa.gov/apod/ap030706.html) and hot gas. [Ultraviolet light](https://science.nasa.gov/ems/10_ultravioletwaves) from thehot cluster stars causes the surrounding nebula to [glow](http://www.youtube.com/watch?v=0brmw8sP-Js) .The [Rosette Nebula](https://apod.nasa.gov/apod/ap000111.html) spans about 100 [light-years](https://www.grc.nasa.gov/www/k-12/Numbers/Math/Mathematical_Thinking/how_long_is_a_light_year.htm) across, lies [about 5000 light-years away](https://ui.adsabs.harvard.edu/abs/2000A%26A...358..553H/abstract) ,and can be seen with a small telescope towards the [constellation](http://www.astro.wisc.edu/~dolan/constellations/extra/constellations.html) ofthe Unicorn ( [Monoceros](http://chandra.harvard.edu/photo/constellations/monoceros.html) ).

## 詞彙學習（台語漢字/POJ/KIP/華語漢字/English）

- 【玫瑰星雲】Mûi-kùi-seng-hûn/Mûi-kùi-sing-hûn/玫瑰星雲/Rosette Nebula
- 【新通用目錄】Sin-thong-iōng-bo̍k-lo̍k/Sin-thong-iōng-bo̍k-lo̍k/新通用目錄/New General Catalog (NGC)
- 【發射星雲】hoat-siā-seng-hûn/huat-siā-sing-hûn/發射星雲/emission nebular
- 【水素】chúi-sò͘/tsuí-sòo//hydrogen
- 【開放星團】khai-hòng-seng-thoân/khai-hòng-sing-thuân/開放星團/open cluster
- 【恆星風】hêng-chhiⁿ-hong/hîng-tshinn-hong/恆星風/stellar wind
- 【紫外光】chi-gōa-kng/tsi-guā-kng/紫外光/Ultraviolet light
- 【麒麟星座】Kî-lîn ê seng-chō/Kî-lîn ê sing-tsō/麒麟星座/constellation of the Unicorn
- 【麒麟座】Kî-lîn-chō/Kî-lîn-tsō/麒麟座/Monoceros

{{% /apod %}}

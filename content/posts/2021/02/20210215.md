---
title: 登陸火星：驚惶七分鐘
date: 2021-02-15
tags: ['火星', '毅力號探測車', '隔熱枋', '降落傘', '火箭演習', '天空吊車', '好奇號探測車']
hero: https://www.youtube.com/watch?v=Ki_Af_o9Q9s
summary: Ùi 這禮拜四（2021 年 2 月 18）開始，火星可能 to̍h 會加一台足厲害 ê 機器人探險家。
aliases:
  - /2021/02/20210215.html
---

{{% apod %}}

- 原始文章：[Landing on Mars: Seven Minutes of Terror](https://apod.nasa.gov/apod/ap210215.html)
- 影片提供：[NASA](https://www.nasa.gov/)
- ,[JPL](http://www.jpl.nasa.gov/)
- 新消息：[NASA 毅力號登錄火星新聞報導](https://mars.nasa.gov/mars2020/timeline/landing/watch-online/)

## [漢羅] 登陸火星：驚惶七分鐘

Ùi 這禮拜四（2021 年 2 月 18）開始，火星可能 to̍h 會加一台[足厲害 ê 機器人探險家](https://mars.nasa.gov/mars2020/spacecraft/rover/)矣！毋閣，in mā 有可能會變做一堆[新 ê 糞埽](https://youtu.be/nifdpFOY1FQ)。這 to̍h 愛看[火星 2020 任務](https://mars.nasa.gov/mars2020/)，是毋是有法度 tī 到火星新厝 ê 幾若分鐘內登陸成功，而且閣 kā[毅力號探測車安搭好勢](https://www.jpl.nasa.gov/videos/7-minutes-to-mars-nasas-perseverance-rover-attempts-most-dangerous-landing-yet)，予伊會當正常運作。毋免講，這是 tī 紅色行星面頂上複雜 ê 登陸任務。伊 ê[連紲精密校正 ê 登陸模式](https://www.jpl.nasa.gov/videos/7-minutes-to-mars-nasas-perseverance-rover-attempts-most-dangerous-landing-yet)，包括一个[隔熱枋](https://apod.nasa.gov/apod/ap110731.html)、降落傘、幾若擺 ê 火箭演習、kah 一个特別 ê 自動駕駛設備，號做[天空吊車](https://blogs.scientificamerican.com/guest-blog/sky-crane-how-to-land-curiosity-on-the-surface-of-mars/)。拜四（2 月 18）ê「[驚惶七分鐘](https://mars.nasa.gov/resources/20049/challenges-of-getting-to-mars-curiositys-seven-minutes-of-terror/)」sī 呼應 2012 年火星任務[好奇號探測車](https://apod.nasa.gov/apod/ap120818.html)ê 登陸，to̍h tī[這个影片](https://youtu.be/Ki_Af_o9Q9s)內底看會著。若是有成功，這台[kah 車平大台 ê 毅力號探測車](https://www.jpl.nasa.gov/news/nasas-mars-perseverance-rover-gets-its-sample-handling-system)to̍h 會停 tī[火星](https://solarsystem.nasa.gov/planets/mars/overview/)ê 表面。紲落來 to̍h 會當開始探索[Jezero 石坑](https://en.wikipedia.org/wiki/Jezero_(crater))，看這个看起來敢若袂生 ê 世界，是毋是 tī 過去、這馬、猶是未來，一个適合[生物](https://www.pbs.org/wgbh/nova/article/does-mars-have-life/) [徛家](https://mars.nasa.gov/mars2020/mission/science/objectives/)ê 所在。雖然講有幾若个媒體攏會報導這擺 ê[登陸](https://mars.nasa.gov/mars2020/timeline/landing/watch-online/)，上完整 ê 登陸內容猶是愛 tī[NASA 頻道](https://www.nasa.gov/multimedia/nasatv/index.html#public)ê 網路直播才看會著。

## [POJ] Teng-lio̍k Hóe-chhiⁿ: Kiaⁿ-hiâⁿ chhi̍t hun-cheng

Ùi chit-lé-pài khai-sí (jī-khòng-jī-it nî jī goe̍h cha̍p-poeh) khai-sí, Hóe-chhiⁿ khó-lêng to̍h ē ke chi̍t-tâi chiok lī-hāi ê ke-khì-lâng thàm-hiám-ka ah! M̄-koh, in mā ū-khó-lêng ē piàn-chò chi̍t-tui sin--ê pùn-sò. Che to̍h ài khòaⁿ Hóe-chhiⁿ jī-khòng-jī-khòng jīm-bū, sī-mu-sī ū-hoat-tō͘ tī kàu Hóe-chhiⁿ sin-chhù ê kúi-ā hun-cheng lāi teng-lio̍k-sêng-kong, jî-chhiáⁿ koh kā Gē-le̍k-hō thàm-chhek-chhia an-tah hó-sè, hō͘ i ē-tàng chèng-siông ūn-chok. M̄-bián-kóng, che-sī tī âng-sek kiâⁿ-chhiⁿ bīn-téng siāng ho̍k-cha̍p ê teng-lio̍k jīm-bū. I ê liân-sòa-cheng-bi̍t-kàu-chèng ê teng-lio̍k-bô͘-sek, pau-koah chi̍t-ê keh-jia̍t-pang, kàng-lo̍h-sòaⁿ, kúi-ā pái ê hóe-chìⁿ ián-si̍p, kah chi̍t-ê te̍k-pia̍t ê chū-tōng-kà-sú-siat-pī, hō-chò Thian-khong-tiàu-chhia. Pài-sì (jī goe̍h cha̍p-poeh) ê "Kiaⁿ-hiâⁿ chhi̍t hun-cheng" sī ho͘-èng jī-khòng-it-jī nî Hóe-chhiⁿ-jīm-bū Hòⁿ-kî-hō thàm-chhek-chhia ê teng-lio̍k, to̍h tī chit-ê iáⁿ-phìⁿ lāi-té khòaⁿ-ē-tio̍h. Nā-sī ū sêng-kong, chit-tâi kah chhia pêⁿ-tōa-tâi ê Gē-le̍k-hō thàm-chhek-chhia to̍h ē thêng tī Hóe-chhiⁿ piáu-bīn. Sòa-lo̍h-lâi to̍h ē-tàng khai-sí thàm-soh Jezero chio̍h-kheⁿ, khòaⁿ chit-ê khòaⁿ--khí-lâi ká-ná bē-siⁿ ê sè-kài, sī-m̄-sī tī kòe-khì, chit-má, iáu-sī bī-lâi, chi̍t-ê sek-ha̍p seng-bu̍t khiā-ke ê só͘-chāi. Sui-jiân-kóng ū kúi-ā-ê mûi-thé lóng-ē pò-tō chit-pái ê teng-lio̍k, siāng oân-chéng ê teng-lio̍k-lōe-iông iáu-sī ài tī NASA pîn-tō ê bāng-lō͘ ti̍t-pò chiah khòaⁿ-ē-tio̍h.

## [KIP] Ting-lio̍k Hué-tshinn: Kiann-hiânn tshi̍t hun-tsing

Uì tsit-lé-pài khai-sí (jī-khòng-jī-it nî jī gue̍h tsa̍p-pueh) khai-sí, Hué-tshinn khó-lîng to̍h ē ke tsi̍t-tâi tsiok lī-hāi ê ke-khì-lâng thàm-hiám-ka ah! M̄-koh, in mā ū-khó-lîng ē piàn-tsò tsi̍t-tui sin--ê pùn-sò. Tse to̍h ài khuànn Hué-tshinn jī-khòng-jī-khòng jīm-bū, sī-mu-sī ū-huat-tōo tī kàu Hué-tshinn sin-tshù ê kuí-ā hun-tsing lāi ting-lio̍k-sîng-kong, jî-tshiánn koh kā Gē-li̍k-hō thàm-tshik-tshia an-tah hó-sè, hōo i ē-tàng tsìng-siông ūn-tsok. M̄-bián-kóng, tse-sī tī âng-sik kiânn-tshinn bīn-tíng siāng ho̍k-tsa̍p ê ting-lio̍k jīm-bū. I ê liân-suà-tsing-bi̍t-kàu-tsìng ê ting-lio̍k-bôo-sik, pau-kuah tsi̍t-ê keh-jia̍t-pang, kàng-lo̍h-suànn, kuí-ā pái ê hué-tsìnn ián-si̍p, kah tsi̍t-ê ti̍k-pia̍t ê tsū-tōng-kà-sú-siat-pī, hō-tsò Thian-khong-tiàu-tshia. Pài-sì (jī gue̍h tsa̍p-pueh) ê "Kiann-hiânn tshi̍t hun-tsing" sī hoo-ìng jī-khòng-it-jī nî Hué-tshinn-jīm-bū Hònn-kî-hō thàm-tshik-tshia ê ting-lio̍k, to̍h tī tsit-ê iánn-phìnn lāi-té khuànn-ē-tio̍h. Nā-sī ū sîng-kong, tsit-tâi kah tshia pênn-tuā-tâi ê Gē-li̍k-hō thàm-tshik-tshia to̍h ē thîng tī Hué-tshinn piáu-bīn. Suà-lo̍h-lâi to̍h ē-tàng khai-sí thàm-soh Jezero tsio̍h-khenn, khuànn tsit-ê khuànn--khí-lâi ká-ná bē-sinn ê sè-kài, sī-m̄-sī tī kuè-khì, tsit-má, iáu-sī bī-lâi, tsi̍t-ê sik-ha̍p sing-bu̍t khiā-ke ê sóo-tsāi. Sui-jiân-kóng ū kuí-ā-ê muî-thé lóng-ē pò-tō tsit-pái ê ting-lio̍k, siāng uân-tsíng ê ting-lio̍k-luē-iông iáu-sī ài tī NASA pîn-tō ê bāng-lōo ti̍t-pò tsiah khuànn-ē-tio̍h.

## [English] Landing on Mars: Seven Minutes of Terror 

Starting Thursday, there may be an [amazing new robotic explorer](https://mars.nasa.gov/mars2020/spacecraft/rover/) on Mars. Or there may be a [new pile of junk](https://youtu.be/nifdpFOY1FQ) . It all likely depends on things going correctly in the minutes after the [Mars 2020 mission](https://mars.nasa.gov/mars2020/) arrives at its new home planet and attempts to [deploy the Perseverance rover](https://www.jpl.nasa.gov/videos/7-minutes-to-mars-nasas-perseverance-rover-attempts-most-dangerous-landing-yet) . Arguably the [most sophisticated](https://i.pinimg.com/564x/30/62/75/3062756a297f1e3c22e35f3fe89b3ecc.jpg) landing yet attempted on the red planet, [consecutive precision events](https://www.jpl.nasa.gov/videos/7-minutes-to-mars-nasas-perseverance-rover-attempts-most-dangerous-landing-yet) will involve a [heat shield](https://apod.nasa.gov/apod/ap110731.html) , a parachute, several rocket maneuvers, and the automatic operation of an unusual device called a [Sky Crane](https://blogs.scientificamerican.com/guest-blog/sky-crane-how-to-land-curiosity-on-the-surface-of-mars/) . Thursday's [Seven Minutes of Terror](https://mars.nasa.gov/resources/20049/challenges-of-getting-to-mars-curiositys-seven-minutes-of-terror/) echo the landing of the [Curiosity rover](https://apod.nasa.gov/apod/ap120818.html) on Mars in 2012, as depicted in the [featured video](https://youtu.be/Ki_Af_o9Q9s) .If successful, the [car-sized Perseverance rover](https://www.jpl.nasa.gov/news/nasas-mars-perseverance-rover-gets-its-sample-handling-system) will rest on the surface of [Mars](https://solarsystem.nasa.gov/planets/mars/overview/) , soon to begin exploring [Jezero Crater](https://en.wikipedia.org/wiki/Jezero_(crater)) to better determine the [habitability](https://mars.nasa.gov/mars2020/mission/science/objectives/) of this seemingly barren world to [life](https://www.pbs.org/wgbh/nova/article/does-mars-have-life/) -- past, present, and future. Although multiple media outlets may cover this event, one way to watch these [landing events](https://mars.nasa.gov/mars2020/timeline/landing/watch-online/) unfold is on the [NASA channel](https://www.nasa.gov/multimedia/nasatv/index.html#public) live on the web.

## 詞彙學習（台語漢字/POJ/KIP/華語漢字/English）

- 【火星】Hóe-chhiⁿ/Hué-tshinn/火星/Mars
- 【毅力號探測車】Gē-le̍k-hō thàm-chhek-chhia/Gē-li̍k-hō thàm-tshik-tshia/ 毅力號探測車/Perseverance rover
- 【隔熱枋】keh-jia̍t-pang/keh-jia̍t-pang/隔熱罩/heat shield
- 【降落傘】Kàng-lo̍h-sòaⁿ/Kàng-lo̍h-suànn/降落傘/parachute
- 【火箭演習】Hóe-chìⁿ ián-si̍p/Hué-tsìnn ián-si̍p/火箭演習/rocket maneuver
- 【天空吊車】Thian-khong-tiàu-chhia/Thian-khong-tiàu-tshia/天空起重機/Sky Crane
- 【好奇號探測車】Hòⁿ-kî-hō thàm-chhek-chhia/Hònn-kî-hō thàm-tshik-tshia/好奇號探測車/Curiosity rover

{{% /apod %}}

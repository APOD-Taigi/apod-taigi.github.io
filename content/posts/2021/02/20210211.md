---
title: 天鵝座 2010
description:
date: 2021-02-11
tags: ['逐工一幅天文圖']
image: https://1.bp.blogspot.com/-iQK7MqHRn6w/YCSVtzLqAdI/AAAAAAAAAJQ/1j1cS-OBKKknd6HHoXX6jl-tvfqFm2BQACLcBGAsYHQ/s1100/00Cygnus_Visual_colors1100.jpg
summary: 星際塗粉 kah 發光 ê 氣體畫出。
aliases:
  - /2021/02/20210211.html
---

{{% apod %}}

- [Cygnus Mosaic 2010 - 2020](https://apod.nasa.gov/apod/ap210211.html)
- 影像提供 kah[版權](https://apod.nasa.gov/apod/lib/about_apod.html#srapply)： J-P Metsavainio ([Astro Anarchy](http://www.astroanarchy.blogspot.com/)
- )
- 昨昏 ê 圖：[發出雷射光來馴服天空](https://www.apod.tw/2021/02/20210210.html)
- 明仔載 ê 圖：[捲螺仔星系 NGC 1350](https://www.apod.tw/2021/02/20210212.html)

## [漢羅] 天鵝座 2010 - 2020 年 ê 拼接圖

星際塗粉 kah 發光 ê 氣體[畫出](https://en.wikipedia.org/wiki/Thomas_Cole#/media/File:Cole_Thomas_The_Oxbow_(The_Connecticut_River_near_Northampton_1836).jpg) [銀河](https://asd.gsfc.nasa.gov/blueshift/index.php/2015/07/22/how-many-stars-in-the-milky-way/)盤一部份美麗 ê 天景，包括[銀河必縫](https://apod.nasa.gov/apod/ap161110.html)ê 北爿附近 kah[天鵝座](http://en.wikipedia.org/wiki/Cygnus_%28constellation%29)。這張予人印象足深 ê 闊幅拼接圖，迒過天頂 28 x18 度，是[kā 十年來](https://astroanarchy.blogspot.com/2021/02/cygnus-mosaic-in-visual-colors.html)400 點鐘久 ê 影像資料疊做一張 ê。天鵝座 Alaha 星 kah 光閣燒 ê 超巨星[天津四](http://stars.astro.illinois.edu/sow/deneb.html)to̍h tī 這幅影像 ê 倒爿。Tī 天鵝座 ê 恆星 kah 發光 ê 氣體雲，櫼甲密密密。伊 mā 是這个烏閣暗 ê 北烏炭橐仔星雲、恆星形成發射區 NGC 7000（[北美洲星雲](https://apod.nasa.gov/apod/ap210129.html)）、kah tī 天津四倒爿下跤 ê IC 5070（鵜鶘星雲）in 兜。真濟[星雲 kah星團](https://1.bp.blogspot.com/-r6U6qjeg_Mc/YCJkEyi3uFI/AAAAAAAAS4M/CoCNNDNSppgXUB9_3yK3XZCLBkUZk8OrgCLcBGAsYHQ/s1930/CygnusMosaic_Whole_MAP_RED.jpg)mā tī 這个宇宙景色內底揣會著。當然，天津四 tùi 愛看天星 ê 人來講，是北半球足有名 ê 一粒星，因為伊 to̍h tī 兩个[星群](http://en.wikipedia.org/wiki/Asterism_%28astronomy%29)內底。伊是[夏季大三角](https://apod.nasa.gov/apod/ap150627.html)ê 頂點，mā 是[北十字](https://apod.nasa.gov/apod/ap031023.html)ê 頂端。

## [POJ] Thian-gô-chō jī-khòng-it-khòng kàu jī-khòng-jī-khòng nî ê pheng-chiap-tô͘

seng-chè-thô͘-hún kah hoat-kng ê khì-thé ōe-chhut Gîn-hô-pôaⁿ chi̍t-pō͘-hūn bí-lē ê thian-kéng, pau-koah Gîn-hô-pit-phāng ê pak-pêng hù-kūn kah Thian-gô-chō. Chit-tiuⁿ hō͘-lâng ìn-sióng chiok chhim ê khoah-pak pheng-chiap-tô͘, hāⁿ-kòe thiⁿ-téng jī-poeh sêng cha̍p-poeh tō͘, sī kā cha̍p-nî lâi sì-pah tiám-cheng-kú ê iáⁿ-siōng chu-liāu tha̍h-chò chi̍t-tiuⁿ ê. Thian-gô-chō Alpha chhiⁿ kah kng-koh-sio ê chhiau-kū-chhiⁿ Thian-tin-sù to̍h tī chi̍t-pak iáⁿ-siōng ê tò-pêng. Tī Thian-gô-chō ê hêng-chhiⁿ kah hoat-kng ê khì-thé-hûn, chiⁿ kah ba̍t-ba̍t-ba̍t. I mā sī chi̍t-ê o͘-koh-àm ê Pak-o͘-thòaⁿ-lok-á seng-hûn, hêng-chhiⁿ-hêng-sêng-hoat-siā-khu NGC chhit-chheng (Pak-bí-chiu-seng-hûn), kah tī Thian-tin-sù ê tò-pêng ē-kha ê IC gō͘-khòng-chhit-khòng (koh-ū Thê-ô͘-seng-hûn) in tau. Chin-chōe seng-hûn kah seng-thoân mā tī chit-ê ú-tiū kéng-sek lāi-té chhōe-ē-tio̍h. Tong-jiân, Thian-tin-sù tùi ài-khòaⁿ thiⁿ-chhiⁿ ê lâng lâi-kóng, sī pak-pòaⁿ-kiû chiok ū-miâ ê chi̍t-lia̍p chhiⁿ, in-ūi i to̍h tī nn̄g-ê seng-kûn lāi-té. I sī Hā-kùi-tōa-saⁿ-kak ê téng-tiám, mā sī Pak-si̍p-jī ê téng-toan.

## [KIP] Thian-gô-tsō jī-khòng-it-khòng kàu jī-khòng-jī-khòng nî ê phing-tsiap-tôo

sing-tsè-thôo-hún kah huat-kng ê khì-thé uē-tshut Gîn-hô-puânn tsi̍t-pōo-hūn bí-lē ê thian-kíng, pau-kuah Gîn-hô-pit-phāng ê pak-pîng hù-kūn kah Thian-gô-tsō. Tsit-tiunn hōo-lâng ìn-sióng tsiok tshim ê khuah-pak phing-tsiap-tôo, hānn-kuè thinn-tíng jī-pueh sîng tsa̍p-pueh tōo, sī kā tsa̍p-nî lâi sì-pah tiám-tsing-kú ê iánn-siōng tsu-liāu tha̍h-tsò tsi̍t-tiunn ê. Thian-gô-tsō Alpha tshinn kah kng-koh-sio ê tshiau-kū-tshinn Thian-tin-sù to̍h tī tsi̍t-pak iánn-siōng ê tò-pîng. Tī Thian-gô-tsō ê hîng-tshinn kah huat-kng ê khì-thé-hûn, tsinn kah ba̍t-ba̍t-ba̍t. I mā sī tsi̍t-ê oo-koh-àm ê Pak-oo-thuànn-lok-á sing-hûn, hîng-tshinn-hîng-sîng-huat-siā-khu NGC tshit-tshing (Pak-bí-tsiu-sing-hûn), kah tī Thian-tin-sù ê tò-pîng ē-kha ê IC gōo-khòng-tshit-khòng (koh-ū Thê-ôo-sing-hûn) in tau. Tsin-tsuē sing-hûn kah sing-thuân mā tī tsit-ê ú-tīu kíng-sik lāi-té tshuē-ē-tio̍h. Tong-jiân, Thian-tin-sù tuì ài-khuànn thinn-tshinn ê lâng lâi-kóng, sī pak-puànn-kîu tsiok ū-miâ ê tsi̍t-lia̍p tshinn, in-uī i to̍h tī nn̄g-ê sing-kûn lāi-té. I sī Hā-kuì-tuā-sann-kak ê tíng-tiám, mā sī Pak-si̍p-jī ê tíng-tuan.

## [English] Cygnus Mosaic 2010 - 2020 

[In brush strokes](https://en.wikipedia.org/wiki/Thomas_Cole#/media/File:Cole_Thomas_The_Oxbow_(The_Connecticut_River_near_Northampton_1836).jpg) of interstellar dust and glowing gas,this beautiful skyscape is painted across the plane of our [Milky Way Galaxy](https://asd.gsfc.nasa.gov/blueshift/index.php/2015/07/22/how-many-stars-in-the-milky-way/) near the northern end of [the Great Rift](https://apod.nasa.gov/apod/ap161110.html) andthe constellation [Cygnus the Swan](http://en.wikipedia.org/wiki/Cygnus_%28constellation%29) . [Composed over a decade](https://astroanarchy.blogspot.com/2021/02/cygnus-mosaic-in-visual-colors.html) with 400 hours of image data, the broad mosaic spans an impressive28x18 degrees across the sky.Alpha star of Cygnus, bright, hot, supergiant [Deneb](http://stars.astro.illinois.edu/sow/deneb.html) lies at the left.Crowded with stars and luminous gas clouds Cygnus is also hometo the dark, obscuring Northern Coal Sack Nebula and thestar forming emission regions NGC 7000,the [North America Nebula and](https://apod.nasa.gov/apod/ap210129.html) IC 5070, the Pelican Nebula, just left and a little below Deneb.Many other [nebulae and star clusters are identifiable](https://1.bp.blogspot.com/-r6U6qjeg_Mc/YCJkEyi3uFI/AAAAAAAAS4M/CoCNNDNSppgXUB9_3yK3XZCLBkUZk8OrgCLcBGAsYHQ/s1930/CygnusMosaic_Whole_MAP_RED.jpg) throughout the cosmic scene.Of course, Deneb itself isalso known to northern hemisphere skygazers for its place in two [asterisms](http://en.wikipedia.org/wiki/Asterism_%28astronomy%29) ,marking a vertex of the [Summer Triangle](https://apod.nasa.gov/apod/ap150627.html) ,the top of the [Northern Cross](https://apod.nasa.gov/apod/ap031023.html) .

## 詞彙學習（台語漢字/POJ/KIP/華語漢字/English）

- 【天鵝座】Thian-gô-chō/Thian-gô-chō/天鵝座/Cygnus
- 【銀河系】Gîn-hô-hē/Gîn-hô-hē/銀河系/Milky Way Galaxy
- 【銀河盤】Gîn-hô-pôaⁿ/Gîn-hô-puânn/銀河盤/Galactic plane
- 【銀河必縫】Gîn-hô-pit-phāng/Gîn-hô-pit-phāng/大裂縫/the Great Rift
- 【超巨星】chhiau-kū-chhiⁿ/tshiau-kū-tshinn/超巨星/supergiant
- 【天津四】Thian-tin-sù/Thian-tin-sù/天津四/Deneb
- 【北烏炭橐仔星雲】Pak-o͘-thòaⁿ-lok-á/Pak-oo-thuànn-lok-á/北媒袋星雲/North Coal Sack Nebula
- 【恆星形成發射區】hêng-chhiⁿ-hêng-sêng-hoat-siā-khu/hîng-tshinn-hîng-sîng-huat-siā-khu/恆星形成發射區/star forming emission region
- 【北美洲星雲】Pak-bí-chiu-seng-hûn/Pak-bí-tsiu-sing-hûn/北美洲星雲/North America Nebula
- 【鵜鶘星雲】Thê-ô͘-seng-hûn/Thê-ôo-sing-hûn/鵜鶘星雲/Pelican Nebular
- 【星團】seng-thoân/sing-thuân/星團/star cluster
- 【夏季大三角】Hā-kùi-tōa-saⁿ-kak/Hā-kuì-tuā-sann-kak/夏季大三角/Summer Triangle
- 【北十字】Pak-si̍p-jī/Pak-si̍p-jī/北十字/Northern Cross

{{% /apod %}}

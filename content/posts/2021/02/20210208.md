---
title: WR32 kah 龍骨座內底 ê 星際雲
description:
date: 2021-02-08
tags: ['逐工一幅天文圖']
image: https://1.bp.blogspot.com/-vFUud_hpKrY/YB6PNe6vMSI/AAAAAAAAAIo/86THdsIYxkEy_lvtPGuWxRG4nlTUdk7aACLcBGAsYHQ/s960/WR23Friends_cappelletti_960.jpg
summary: 恆星 to̍h 敢若藝術家仝款。
aliases:
  - /2021/02/20210208.html
---

{{< apod_links >}}

- [WR32 and Interstellar Clouds in Carina](https://apod.nasa.gov/apod/ap210208.html)
- 影像提供 kah 版權：[Ariel Cappelletti](https://www.flickr.com/photos/110969348@N03/)
- 昨昏 ê 圖：[球形星團 M53 內底 ê 藍色浪星](https://apod-taigi.blogspot.com/2021/02/20210207.html)
- 明仔載 ê 圖：[毛蟹星雲脈動星 ê 閃光](https://www.apod.tw/2021/02/20210209.html)
-

- 新消息：[APOD 嘛有保加利亞文版本喔！](https://mediabricks.bg/apod-bulgaria/)

## [漢羅] WR32 kah 龍骨座內底 ê 星際雲

恆星 to̍h 敢若藝術家仝款。Kā 星際氣體當做畫布，一粒叫做 WR32 ê 大質量、變化多端 ê[Wolf-Rayet 星](https://apod.nasa.gov/apod/ap200308.html)，to̍h tī 這張畫布 ê 倒爿，畫出親像膨裙 ê 半圓形雲絲。另外 tī 這張影像 ê 正爿頂懸，有一个細陣星團[NGC 3324](https://en.wikipedia.org/wiki/NGC_3324)。伊吹出來 ê 風 kah 輻射，捒出一个 35[光年](https://exoplanets.nasa.gov/faq/26/what-is-a-light-year/)闊 ê 雲窗。伊 ê 正爿是一个看起來[真好認 ê 人面](https://static.boredpanda.com/blog/wp-content/uploads/2015/03/ninja-cats-2-2__605.jpg)。這區 to̍h 號做[Gabriela Mistral 星雲](https://telescope.live/gallery/168)，是用來紀念一个有名 ê[智利詩人](https://en.wikipedia.org/wiki/Gabriela_Mistral)。遮 ê 星際[雲](https://youtu.be/YDNiYGuzZPM)離[龍骨座大星雲](https://apod.nasa.gov/apod/ap190507.html)差不多有 8000 光年遠。伊是一个真複雜 ê 恆星社區，內底有足濟氣體 kah 塗粉濫做伙 ê 雲。[人類 tùi in ê 形體有無限 ê 想像](https://apod.nasa.gov/apod/ap191002.html)。這張[望遠鏡相片](https://www.flickr.com/photos/110969348@N03/50678536108/)，有翕著星雲內底 ê 特徵發射線。紅色是離子化 ê 硫[原子](https://imagine.gsfc.nasa.gov/science/toolbox/atom.html)，青色是離子化 ê 水素[原子](https://imagine.gsfc.nasa.gov/science/toolbox/atom.html)，藍色是離子化 ê 酸素[原子](https://imagine.gsfc.nasa.gov/science/toolbox/atom.html)。這三色是上濟人用 ê[哈伯色盤](https://astrobackyard.com/narrowband-imaging/#:~:text=What%20is%20the%20Hubble%20Palette,of%20light%20using%20various%20filters)。

## [POJ] WR saⁿ-cha̍p-jī kah Liông-kut-chō lāi-té ê seng-chè-hûn

Hêng-chhiⁿ to̍h ká-ná gē-su̍t-ka kāng-khoán. Kā seng-chè khì-thé tòng-chòe ōe-pò͘, chi̍t-lia̍p kiò-chòe WR saⁿ-cha̍p-jī ê tōa-chit-liōng, piàn-hòa-to-toan ê Wolf-Rayet chhiⁿ, to̍h tī chit-tiuⁿ ōe-pò͘ ê tò-pêng, ōe chhut chhin-chhiūⁿ phòng-kûn ê pòaⁿ-îⁿ-hêng hûn-si. Lēng-gōa tī chit-tiuⁿ iáⁿ-siōng ê chiàⁿ-pêng téng-koân, ū chi̍t-ê sè-tīn seng-thoân NGC sàm-sàm-jī-sù. I chhoe--chhut-lâi ê hong kah hok-siā, sak chhut chi̍t-ê saⁿ-cha̍p-gō͘ nî khoah ê hûn-thang. I ê chiàⁿ-pêng sī chi̍t-ê khòaⁿ--khí-lâi chin hó-jîn ê jîn-biān. Chit-khu to̍h hō-chòe Giabriela Mistral seng-hûn, sī iōng-lâi kì-liām chi̍t-ê ū-miâ ê Tì-lī si-jîn. Chia-ê seng-chè-hûn lî Liông-kut-chō tōa-seng-hûn chha-put-to ū peh-chheng kng-nî hn̄g. I sī chi̍t-ê chin ho̍k-cha̍p ê hêng-chhiⁿ siā-khu, lāi-té ū chiok-chōe khì-thé kah thô͘-hún lām-chòe-hóe ê hûn. Jîn-lūi tùi in ê hêng-thé ū bû-hān ê sióng-siōng. Chit-tiuⁿ bōng-oán-kiàⁿ siòng-phìⁿ, ū hip-tio̍h seng-hûn lāi-té ê te̍k-tin hoat-siā-sòaⁿ. Âng-sek sī lî-chú-hòa--ê liû-goân-chú, chhiⁿ-sek sī lî-chú-hòa--ê chúi-sò͘-goân-chú, nâ-sek sī lî-chú-hòa--ê sng-sò͘-goân-chú. Chi̍t saⁿ-sek sī siōng-chōe-lâng iōng--ê Ha-peh sek-pôaⁿ.

## [KIP] WR sann-tsa̍p-jī kah Liông-kut-tsō lāi-té ê sing-tsè-hûn

Hîng-tshinn to̍h ká-ná gē-su̍t-ka kāng-khuán. Kā sing-tsè khì-thé tòng-tsuè uē-pòo, tsi̍t-lia̍p kiò-tsuè WR sann-tsa̍p-jī ê tuā-tsit-liōng, piàn-huà-to-tuan ê Wolf-Rayet tshinn, to̍h tī tsit-tiunn uē-pòo ê tò-pîng, uē tshut tshin-tshīunn phòng-kûn ê puànn-înn-hîng hûn-si. Līng-guā tī tsit-tiunn iánn-siōng ê tsiànn-pîng tíng-kuân, ū tsi̍t-ê sè-tīn sing-thuân NGC sàm-sàm-jī-sù. I tshue--tshut-lâi ê hong kah hok-siā, sak tshut tsi̍t-ê sann-tsa̍p-gōo nî khuah ê hûn-thang. I ê tsiànn-pîng sī tsi̍t-ê khuànn--khí-lâi tsin hó-jîn ê jîn-biān. Tsit-khu to̍h hō-tsuè Giabriela Mistral sing-hûn, sī iōng-lâi kì-liām tsi̍t-ê ū-miâ ê Tì-lī si-jîn. Tsia-ê sing-tsè-hûn lî Liông-kut-tsō tuā-sing-hûn tsha-put-to ū peh-tshing kng-nî hn̄g. I sī tsi̍t-ê tsin ho̍k-tsa̍p ê hîng-tshinn siā-khu, lāi-té ū tsiok-tsuē khì-thé kah thôo-hún lām-tsuè-hué ê hûn. Jîn-luī tuì in ê hîng-thé ū bû-hān ê sióng-siōng. Tsit-tiunn bōng-uán-kiànn siòng-phìnn, ū hip-tio̍h sing-hûn lāi-té ê ti̍k-tin huat-siā-suànn. Âng-sik sī lî-tsú-huà--ê lîu-guân-tsú, tshinn-sik sī lî-tsú-huà--ê tsuí-sòo-guân-tsú, nâ-sik sī lî-tsú-huà--ê sng-sòo-guân-tsú. Tsi̍t sann-sik sī siōng-tsuē-lâng iōng--ê Ha-peh sik-puânn.

## [English] WR32 and Interstellar Clouds in Carina

Stars can be like artists.With interstellar gas as a canvas, a massive and tumultuous [Wolf-Rayet star](https://apod.nasa.gov/apod/fap/ap200308.html) has created the picturesque ruffled half-circular filaments called WR32, on the image left.Additionally, the winds and radiation from a small cluster of stars, [NGC 3324](https://en.wikipedia.org/wiki/NGC_3324) , have sculpted a 35 [light year](https://exoplanets.nasa.gov/faq/26/what-is-a-light-year/) cavity on the upper right, with its right side appearing as a [recognizable face](https://static.boredpanda.com/blog/wp-content/uploads/2015/03/ninja-cats-2-2__605.jpg) in profile. This region's popular name is the [Gabriela Mistral Nebul](https://telescope.live/gallery/168) a for the famous [Chilean poet](https://en.wikipedia.org/wiki/Gabriela_Mistral) .Together, these interstellar [clouds lie](https://youtu.be/YDNiYGuzZPM) about 8,000 light-years away in the [Great Carina Nebula](https://apod.nasa.gov/apod/fap/ap190507.html) , a complex stellar neighborhood harboring numerous clouds of gas and dust rich with [imagination](https://apod.nasa.gov/apod/fap/ap191002.html) [inspiring](https://apod.nasa.gov/apod/fap/ap170702.html) [shapes](https://apod.nasa.gov/apod/fap/ap190623.html) .The [featured telescopic view](https://www.flickr.com/photos/110969348@N03/50678536108/) captures these nebulae's characteristic emission from ionized sulfur, hydrogen, and oxygen [atoms](https://imagine.gsfc.nasa.gov/science/toolbox/atom.html) mapped to the red, green, and blue hues of the popular [Hubble Palette](https://astrobackyard.com/narrowband-imaging/#:~:text=What%20is%20the%20Hubble%20Palette,of%20light%20using%20various%20filters) .

## 詞彙學習（台語漢字/POJ/KIP/華語漢字/English）

- 【龍骨座】Liông-kut-chō/Liông-kut-tsō/船底座/Carina
- 【船底座】Chûn-té-chō/Tsûn-té-tsō/船底座/Carina
- 【星際雲】seng-chè-hûn/sing-tsè-hûn/星際氣體/interstellar cloud
- 【星際氣體】seng-chè-khì-thé/sing-tsè-khì-thé/星際氣體/interstellar gas
- 【Wolf-Rayet 星】W-Rayet chhiⁿ/W-Rayet tshiⁿ/W-Rayet 星/Wolf-Rayet star
- 【WR 星】WR chhiⁿ/WR tshiⁿ/WR 星/Wolf-Rayet star
- 【雲絲】hûn-si/hûn-si/雲絲/filament
- 【星團】seng-thoân/sing-thuân/星團/cluster of star
- 【恆星社區】hêng-chhiⁿ siā-khu/hîng-tshinn siā-khu/恆星社區/stellar neighborhood
- 【特徵發射線】te̍k-tin-hoat-siā-sòaⁿ/ti̍k-tin-huat-siā-suànn/特徵發射線/characteristic emission
- 【硫】liû/liû/硫/sulfur
- 【水素】chúi-sò͘/tsuí-sòo/氫/hydrogen
- 【酸素】sng-sò͘/sng-sòo/氧/oxygen
- 【哈伯色盤】Ha-peh sek-pôaⁿ/Ha-peh sik-puânn/哈伯色盤/Hubble Palette

{{< what_is_apod >}}

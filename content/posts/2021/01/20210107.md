---
title: 2020 年 ê 日全食
description:
date: 2021-01-07
tags: ['逐工一幅天文圖']
image: https://1.bp.blogspot.com/-b4D0r-3t5QI/X_a7MAHELyI/AAAAAAAAAB4/NtSTg7nCKoYZH8PTRlBJk-O5ub375QLWwCLcBGAsYHQ/s1100/Tse_2020_400mm_dmwa-rot.jpeg
summary: 今年唯一 ê 一改日全食，是佇 2020 年 12 月 14 上尾一改 ê 新月，úi 太陽面頭前行過。
aliases:
  - /2021/01/20210107.html
---

- [Total Solar Eclipse 2020](https://apod.nasa.gov/apod/ap210107.html)
- 影像提供佮[版權](https://apod.nasa.gov/apod/lib/about_apod.html#srapply)：[Miloslav Druckmuller](http://www.zam.fme.vutbr.cz/~druck/Index.htm)
- , Andreas Moller, ([Brno University of Technology](http://www.vutbr.cz/en/)
- )
- 昨昏 ê 圖：[佇火星 ê 沙條崙](https://apod-taigi.blogspot.com/2021/01/20210106.html)
- 明仔載 ê 圖：[NGC 1365：壯麗 ê 宇宙島](https://apod-taigi.blogspot.com/2021/01/20210108.html)
-


## [漢羅] 2020 年 ê 日全食

今年唯一 ê 一改[日全食](https://apod.nasa.gov/apod/ap201218.html)，是佇 2020 年 12 月 14 上尾一改 ê 新月，úi 太陽面頭前行過。伊行過一條經過南美洲 ê Chhì-lè (Chile) ê 狹狹 ê 路線。這張精彩 ê 合成相片，是佇月球 ê 近地點，就是月球 ê 軌道離地球上近 ê 彼兩工翕 ê。新月 ê 表面去予[地球 ê 反射光照甲](https://apod.nasa.gov/apod/ap170831.html)微微仔發光。這个影像是 kā 55 張校正過 ê[相片組合起來](http://www.zam.fme.vutbr.cz/~druck/Eclipse/Ecl2020a/Tse2020_400mm_wa/0-info.htm)。In ê 感光時間 úi 1/640 到 3 秒鐘久攏有。這張 kā 日全食翕甲真完整，連遐爾暗 ê 月球表面、暗淡 ê 後壁星、佇太陽 ê 邊仔佮[行星差不多大細](https://www.nasa.gov/content/goddard/what-is-a-solar-prominence)ê 巨形[日冕物質 ê 噴出現象](https://solarscience.msfc.nasa.gov/CMEs.shtml)、閣有平常時去予太陽光掩崁 ê 聳毛日冕，攏翕有著。若是[斟酌 kā 看](https://www.nasa.gov/feature/goddard/2020/recently-discovered-comet-seen-during-2020-total-solar-eclipse-SOHO/)，嘛會當看著彼粒不幸 ê Kreutz 族[扌回]日彗星 (C/2020 X3 SOHO) úi 倒爿下面倚近，差不多 úi 7 點鐘方向[扌回]過來。想欲逐日食 ê 人，會當佇 2021 年 6 月初 10 看著金環日食。毋閣，in 若是欲看 2021 年唯一 ê 日全食，to̍h 愛等到 12 月初 4 才閣看會著。[彼陣 ê 日全食](https://eclipse.gsfc.nasa.gov/SEplot/SEplot2001/SE2021Dec04T.GIF)，會 úi 地球上南爿ê 南極洲頂懸一條狹狹 ê 路線行過。

## [POJ] 2020 nî ê Ji̍t-choân-si̍t

Kin-nî ûi-it ê chi̍t-kái Ji̍t-choân-si̍t, sī tī jī-khòng-jī-khòng nî cha̍p-jī goe̍h cha̍p-sì siāng-bóe chi̍t-kái sin-goe̍h, úi thài-iông bīn-thâu-chêng kiâⁿ--kòe. I kiâⁿ-kòe chi̍t-tiāu keng-kòe lâm-bí-chiu ê Chhì-lè (Chile) ê e̍h-e̍h-ê lō͘-sòaⁿ. Chit-thiuⁿ cheng-chhái ê ha̍p-sêng siòng-phìⁿ, sī tī goe̍h-kiû kūn-tē-tiám, tō-sī goe̍h-kiû ê kúi-tō lî tē-kiû siāng-kūn ê hit nn̄g-kang hip ê. Sin-goe̍h ê piáu-bīn khì hō͘ tē-kiû ê hoán-siā-kng chiò kah bî-bî-á hoat-kng. Chit-ê iáⁿ-siōng sī kā gō͘-cha̍p-gō͘ tiuⁿ kàu-chèng kòe ê siòng-phìⁿ cho͘-ha̍p khí-lâi. In ê kám-kng sī-kóng úi la̍k-pah-sì-cha̍p-hūn ê chi̍t-hūn kàu saⁿ bió-cheng kú lóng-ū. Chit-thiuⁿ kā Ji̍t-choân-si̍t hip kah chin oân-chéng, liân hiah-nī àm ê goe̍h-kiû piáu-bīn, àm-tām ê āu-piah-chhiⁿ, tī thài-iông ê piⁿ-á kah kiâⁿ-chhiⁿ chha-put-to tōa-sè ê kū-hêng ji̍t-bián bu̍t-chit ê phùn-chhut hiān-siōng, koh-ū pêng-siông-sî khì hō͘ thài-iông-kng am-khàm ê chhàng-mn̂g ji̍t-bián, lóng hip ū tio̍h. Nā-sī chim-chiok kā khòaⁿ, mā ē-tàng khòaⁿ-tio̍h hit-lia̍p put-hēng ê Kreutz cho̍k hôe-ji̍t hūi-chhiⁿ (C/jī-khòng-jī-khòng X-saⁿ SOHO) úi tò-pêng ē-bīn óa-kūn, chha-put-to úi chhit-tiám-cheng hong-hiòng hôe--kòe-lâi. Siūⁿ-beh jiok ji̍t-si̍t ê lâng, ē-tàng tī jī-khòng-jī-it nî la̍k goe̍h chhoe-cha̍p khòaⁿ-tio̍h Kim-khoân ji̍t-si̍t. M̄-koh, in nā-sī beh khòaⁿ jī-khòng-jī-it nî ûi-it ê ji̍t-choân-si̍t, to̍h ài tán-kàu cha̍p-jī goe̍h chhoe-sì chiah khòaⁿ ē-tio̍h. Hit-chūn ê ji̍t-choân-si̍t, ē úi tē-kiû siang lâm-pêng ê Lâm-ke̍k-chiu téng-koân chi̍t-tiâu e̍h-e̍h-ê lō͘-sòaⁿ kiâⁿ--kòe.

## [KIP] 2020 nî ê Ji̍t-tsuân-si̍t

Kin-nî uî-it ê tsi̍t-kái Ji̍t-tsuân-si̍t, sī tī jī-khòng-jī-khòng nî tsa̍p-jī gue̍h tsa̍p-sì siāng-bué tsi̍t-kái sin-gue̍h, uí thài-iông bīn-thâu-tsîng kiânn--kuè. I kiânn-kuè tsi̍t-tiāu king-kuè lâm-bí-tsiu ê Tshì-lè (Chile) ê e̍h-e̍h-ê lōo-suànn. Tsit-thiunn tsing-tshái ê ha̍p-sîng siòng-phìnn, sī tī gue̍h-kîu kūn-tē-tiám, tō-sī gue̍h-kîu ê kuí-tō lî tē-kîu siāng-kūn ê hit N̄g-kang hip ê. Sin-gue̍h ê piáu-bīn khì hōo tē-kîu ê huán-siā-kng tsiò kah bî-bî-á huat-kng. Tsit-ê iánn-siōng sī kā gōo-tsa̍p-gōo tiunn kàu-tsìng kuè ê siòng-phìnn tsoo-ha̍p khí-lâi. In ê kám-kng sī-kóng uí la̍k-pah-sì-tsa̍p-hūn ê tsi̍t-hūn kàu sann bió-tsing kú lóng-ū. Tsit-thiunn kā Ji̍t-tsuân-si̍t hip kah tsin uân-tsíng, liân hiah-nī àm ê gue̍h-kîu piáu-bīn, àm-tām ê āu-piah-tshinn, tī thài-iông ê pinn-á kah kîann-tshinn tsha-put-to tuā-sè ê kū-hîng ji̍t-bián bu̍t-tsit ê phùn-tshut hiān-siōng, koh-ū pîng-siông-sî khì hōo thài-iông-kng am-khàm ê tshàng-mn̂g ji̍t-bián, lóng hip ū tio̍h. Nā-sī tsim-tsiok kā khuànn, mā ē-tàng khuànn-tio̍h hit-lia̍p put-hīng ê Kreutz tso̍k huê-ji̍t huī-tshinn (C/jī-khòng-jī-khòng X-sann SOHO) uí tò-pîng ē-bīn uá-kūn, tsha-put-to uí tshit-tiám-tsing hong-hiòng huê--kuè-lâi. Sīunn-beh jiok ji̍t-si̍t ê lâng, ē-tàng tī jī-khòng-jī-it nî la̍k gue̍h tshue-tsa̍p khuànn-tio̍h Kim-khuân ji̍t-si̍t. M̄-koh, in nā-sī beh khuànn jī-khòng-jī-it nî uî-it ê ji̍t-tsuân-si̍t, to̍h ài tán-kàu tsa̍p-jī gue̍h tshue-sì tsiah khuànn ē-tio̍h. Hit-tsūn ê ji̍t-tsuân-si̍t,  ē uí tē-kîu siang lâm-pîng ê Lâm-ki̍k-tsiu tíng-kuân tsi̍t-tiâu e̍h-e̍h-ê lōo-suànn kiânn--kuè.

## [English] Total Solar Eclipse 2020 

[Along a narrow path](https://apod.nasa.gov/apod/ap201229.html) crossing southern South America through Chileand Argentina, the final New Moon of 2020moved in front of the Sun on December 14 in the year's only [total solar eclipse](https://apod.nasa.gov/apod/ap201218.html) .Within about 2 days of perigee, the closest point in its ellipticalorbit, the New Moon's surface is faintly [lit by earthshine](https://apod.nasa.gov/apod/ap170831.html) in this dramatic composite view. [The image is a processed composite](http://www.zam.fme.vutbr.cz/~druck/Eclipse/Ecl2020a/Tse2020_400mm_wa/0-info.htm) of 55 calibrated exposures ranging from 1/640 to 3 seconds.Covering a large range in brightness during totality,it reveals the dim lunar surface and faint background stars,along with [planet-sized](https://www.nasa.gov/content/goddard/what-is-a-solar-prominence) prominences at the Sun's edge, an enormous [coronal mass ejection](https://solarscience.msfc.nasa.gov/CMEs.shtml) ,and sweeping coronal structures normally hidden in the Sun's glare. [Look closely](https://www.nasa.gov/feature/goddard/2020/recently-discovered-comet-seen-during-2020-total-solar-eclipse-SOHO/) for an ill-fated sungrazing Kreutz family comet(C/2020 X3 SOHO)approaching from the lower left, at about the 7 o'clock position.In 2021 eclipse chasers will see an annular solar eclipse coming upon June 10.They'll have to wait until December 4 for the only totalsolar eclipse in 2021 though. [That eclipse will be](https://eclipse.gsfc.nasa.gov/SEplot/SEplot2001/SE2021Dec04T.GIF) total along a narrow path crossing the southernmostcontinent of Antarctica.

## 詞彙學習（台語漢字/POJ/KIP/華語漢字/English）

- 日全食/Ji̍t-choân-si̍t//日全食/Total Solar Eclipse
- 日食/Ji̍t-si̍t/Ji̍t-si̍t/日食/Solar Eclipse
- 月食/Goe̍h-si̍t/Ji̍t-si̍t/月食/Lunar Eclipse
- 日環食/Ji̍t-khoân-si̍t//日環食/Annular Solar Eclipse
- 金環日食/Kim-khoân ji̍t-si̍t//日環食/Annular Solar Eclipse
- Chhì-lè/Chhì-lè/Tshì-lè/智利/Chile
- 智利/Tì-lī/Tì-lī/智利/Chile
- 月眉/goe̍h-bâi/gue̍h-bâi/新月/new moon
- 新月/sin-
- goe̍h/sin-
- gue̍h/新月/new moon
- 近地點/kūn-tē-tiám/kūn-tē-tiám/近地點/perigee
- 後壁星/āu-piah-chhiⁿ//背景星/background star
- 背景星/pōe-kéng-chhiⁿ/背景星/background star
- 日冕/Ji̍t-bián/Ji̍t-bián/日冕/corona
- [扌回]日彗星/Hôe-ji̍t hūi-chhiⁿ/Huê-ji̍t huī-tshinn/掠日彗星/Sungrazing comet
- 聳毛日冕/chhàng-mn̂g ji̍t-bián/tshàng-mn̂g ji̍t-bián/流泛日冕/sweeping coronal

---
title: 小麥哲倫星雲
date: 2021-01-05
tags: ['逐工一幅天文圖', '小麥哲倫星雲', '航海家', '南半球', '觀星者', '不規則矮星系', '衛星星系', '光年', '杜鵑座', '人馬座', '人馬座', '大麥哲倫星雲', '球狀星團']
hero: https://1.bp.blogspot.com/-nRn5fgcMIrE/X_Q8MdJLREI/AAAAAAAAABg/ibgrgaiz9JI2kJykvsXJSva-Kxs8jwMqwCLcBGAsYHQ/s960/SMC_Mtanous_960.jpeg
summary: 啥物是小麥哲倫星雲？伊其實是一个星系。
aliases:
  - /2021/01/20210105.html
---

{{% apod %}}

- [The Small Cloud of Magellan](https://apod.nasa.gov/apod/ap210105.html)
- 影像提供佮版權：[José Mtanous](https://mtanous.wordpress.com/about/)

## [漢羅] 小麥哲倫星雲

啥物是小麥哲倫星雲？伊其實是一个星系。包括 tio̍h 葡萄牙 ê 航海家[麥哲倫](http://www.fordham.edu/halsall/mod/1519magellan.html)佮伊 ê 船員，看著這箍佇南半球細塊又閣霧霧 ê 物件 ê 時，攏感覺 in 足奇怪 ê。麥哲倫這陣人佇十六世紀初，第一擺環遊[地球](https://solarsystem.nasa.gov/planets/earth/overview/)ê 時，to̍h 已經有真濟時間來研究這个無熟似 ê 南半球夜空矣。對南半球 ê[觀星者](https://apod.nasa.gov/apod/ap040808.html)來講，這兩个現現[立在]佇遐 ê[奇怪 ê 天體](https://i.imgur.com/28TqRVc.jpg)，佇[西方文化](https://en.wikipedia.org/wiki/Western_culture)內底 to̍h 共號做麥哲倫 ê 雲。佇過去[100 冬](https://apod.nasa.gov/debate/debate100th.html)，研究人員共咱講，這款雲是[不規則矮星系](https://en.wikipedia.org/wiki/Irregular_galaxy)，是咱[銀河 ê 衛星星系](http://www.atlasoftheuniverse.com/sattelit.html)。這个[小麥哲倫星雲](https://en.wikipedia.org/wiki/Small_Magellanic_Cloud)差不多有 15,000 光年闊，而且內底有幾若億粒星。伊佇[杜鵑](https://en.wikipedia.org/wiki/Toucan#/media/File:-_panoramio_-_Basa_Roland.jpg) [座](http://www.hawastsoc.org/deepsky/tuc/)，離咱差不多有 210,000 光年遠。伊比[銀河其他 ê 衛星星系](https://en.wikipedia.org/wiki/Satellite_galaxies_of_the_Milky_Way)閣較遠，包括 to̍h[人馬座矮星系](https://en.wikipedia.org/wiki/Sagittarius_Dwarf_Spheroidal_Galaxy)佮[大麥哲倫星雲](https://apod.nasa.gov/apod/ap190905.html)。這个[清楚 ê 影像](https://mtanous.wordpress.com/#jp-carousel-1295)ê 正爿頂懸，是佇伊頭前 ê 球狀星團，[杜鵑座 47](https://apod.nasa.gov/apod/ap201024.html)。

## [POJ] Sió Beh-thiat-lûn seng-hûn

Siáⁿ-mih sī Sió Beh-thiat-lûn seng-hûn? I kî-si̍t sī chi̍t-ê seng-hē. Pau-koah tio̍h Phô-tô-gê ê hâng-hái-ka Be̍h-thiat-lûn kah i ê chûn-oân, khòaⁿ-tio̍h chi̍t-kho͘ tī Lâm-pòaⁿ-kiû sè-tè iū-koh bū-bū ê mi̍h-kiāⁿ ê sî, lóng kám-kak in chiok kî-koài ê. Be̍h-thiat-lûn chit-tīn-lâng tī cha̍p-la̍k sè-kí chho͘, tē-it-pái khoân-iû sè-kài ê sî, to̍h í-keng ū chin-chōe sî-kan lâi gián-kiù chi̍t-ê bô se̍k-sāi ê lâm pòaⁿ-kiû iā-khong ah. Tùi Lâm-pòaⁿ-kiû ê koan-seng-chiá lâi kóng, chi̍t nn̄g-ê hiān-hiān chhāi tī hiah ê kî-koài thiⁿ-thé, tī se-hong bûn-hòa lāi-té to̍h kā hō͘ chò Be̍h-thiat-lûn ê hûn. Tī kòe-khì chi̍t-pah tang, gián-kiù jîn-oân kā lán kóng, chi̍t-khoán hûn sī put-kui-chek é-seng-hē, sī lán gîn-hô ê ūi-chhiⁿ seng-hē. Chit-ê Sió Be̍h-thiat-lûn seng-hûn chha-put-to ū chi̍t-bān-gō͘-chheng kng-nî khoah, jî-chhiáⁿ lāi-té ū kúi-ā ek lia̍p chhiⁿ. I tī Tō͘-koan-chō, lî lán chha-put-to ū jī-cha̍p-it bān kng-nî hn̄g. I pí gîn-hô kî-tha ê ūi-chhiⁿ seng-hē koh-khah khoah, pau-koah to̍h Jîn-má-chō é-seng-hē kah Tōa Be̍h-thiat-lûn seng-hûn. Chit-ê chheng-chhó ê iáⁿ-siōng ê chiàⁿ-pêng téng-koân, sī tī i thâu-chêng ê kiû-chōng seng-thoân, Tō͘-koan-chō sì-cha̍p-chhit.

## [KIP] Sió Beh-thiat-lûn sing-hûn

Siánn-mih sī Sió Beh-thiat-lûn sing-hûn? I kî-si̍t sī tsi̍t-ê sing-hē. Pau-kuah tio̍h Phô-tô-gê ê hâng-hái-ka Be̍h-thiat-lûn kah i ê tsûn-uân, khuànn-tio̍h tsi̍t-khoo tī Lâm-puànn-kîu sè-tè īu-koh bū-bū ê mi̍h-kiānn ê sî, lóng kám-kak in tsiok kî-kuài ê. Be̍h-thiat-lûn tsit-tīn-lâng tī tsa̍p-la̍k sè-kí tshoo, tē-it-pái khuân-îu sè-kài ê sî, to̍h í-king ū tsin-tsuē sî-kan lâi gián-kìu tsi̍t-ê bô si̍k-sāi ê lâm puànn-kîu iā-khong ah. Tuì Lâm-puànn-kîu ê kuan-sing-tsiá lâi kóng, tsi̍t nn̄g-ê hiān-hiān tshāi tī hiah ê kî-kuài thinn-thé, tī se-hong bûn-huà lāi-té to̍h kā hōo tsò Be̍h-thiat-lûn ê hûn. Tī kuè-khì tsi̍t-pah tang, gián-kìu jîn-uân kā lán kóng, tsi̍t-khuán hûn sī put-kui-tsik é-sing-hē, sī lán gîn-hô ê uī-tshinn sing-hē. Tsit-ê Sió Be̍h-thiat-lûn sing-hûn tsha-put-to ū tsi̍t-bān-gōo-tshing kng-nî khuah, jî-tshiánn lāi-té ū kuí-ā ik lia̍p tshinn. I tī Tōo-kuan-tsō, lî lán tsha-put-to ū jī-tsa̍p-it bān kng-nî hn̄g. I pí gîn-hô kî-tha ê uī-tshinn sing-hē koh-khah khuah, pau-kuah to̍h Jîn-má-tsō é-sing-hē kah Tuā Be̍h-thiat-lûn sing-hûn. Tsit-ê tshing-tshó ê iánn-siōng ê tsiànn-pîng tíng-kuân, sī tī i thâu-tsîng ê kîu-tsōng sing-thuân, Tōo-kuan-tsō sì-tsa̍p-tshit.

## [English] The Small Cloud of Magellan  

What is the Small Magellanic Cloud?It has turned out to be a galaxy. People who have wondered about this little fuzzy patch in the southern sky included Portuguese navigator [Ferdinand Magellan](http://www.fordham.edu/halsall/mod/1519magellan.html) and his crew, who had plentyof time to study the unfamiliar night sky of the south during thefirst circumnavigation of [planet Earth](https://solarsystem.nasa.gov/planets/earth/overview/) in the early 1500s.As a result, two [celestial wonders](https://i.imgur.com/28TqRVc.jpg) easily visible for southern hemisphere [skygazers](https://apod.nasa.gov/apod/ap040808.html) are now known in [Western culture](https://en.wikipedia.org/wiki/Western_culture) as the Clouds of Magellan.Within the past [100 years](https://apod.nasa.gov/debate/debate100th.html) , research has shown that these cosmic clouds are dwarf [irregular galaxies](https://en.wikipedia.org/wiki/Irregular_galaxy) , [satellites of our larger spiral](http://www.atlasoftheuniverse.com/sattelit.html) Milky Way Galaxy.The [Small Magellanic Cloud](https://en.wikipedia.org/wiki/Small_Magellanic_Cloud) actually spans 15,000 light-years or soand contains several hundred million stars.About 210,000 light-years away in the constellation of the [Tucan](https://en.wikipedia.org/wiki/Toucan#/media/File:-_panoramio_-_Basa_Roland.jpg) ( [Tucana](http://www.hawastsoc.org/deepsky/tuc/) ),it is more distant than other known [Milky Way satellite galaxies](https://en.wikipedia.org/wiki/Satellite_galaxies_of_the_Milky_Way) , including the [Sagittarius Dwarf](https://en.wikipedia.org/wiki/Sagittarius_Dwarf_Spheroidal_Galaxy) galaxy and the [Large Magellanic Cloud](https://apod.nasa.gov/apod/ap190905.html) . [Thissharp image](https://mtanous.wordpress.com/#jp-carousel-1295) also includes the foreground globularstar cluster [47 Tucanae](https://apod.nasa.gov/apod/ap201024.html) on the right.

## 詞彙學習（台語漢字/POJ/KIP/華語漢字/English）

- 【小麥哲倫星雲】Sió Beh-thiat-lûn seng-hûn/Sió Beh-thiat-lûn sing-hûn/小麥哲倫星雲/the Small Magellanic Cloud
- 【葡萄牙 ê】Phô-tô-gê ê/Phô-tô-gê ê/葡萄牙/Portuguese
- 【航海家】hâng-hái-ka/hâng-hái-ka/航海家/navigator
- 【南半球】Lâm-pòaⁿ-kiû/Lâm-puànn-kîu/南半球/southern hemisphere
- 【觀星者】koan-seng-chiá/kuan-sing-tsiá/觀星者/skygazers
- 【[立在]】chhāi/tshāi/位於/locate
-

- 【不規則矮星系】put-kui-chek é-seng-hē/put-kui-tsik é-sing-hē/不規則矮星系/dwarf irregular galaxy
- 【衛星星系】ūi-chhiⁿ seng-hē/uī-tshinn sing-hē/衛星星系/satellite galaxy
-

- 【光年】kng-nî/kng-nî/光年/light year
-

- 【杜鵑座】Tō͘-koan-chō/Tōo-kuan-tsō/杜鵑座/Tucana
- 【人馬座】Jîn-má-chō/Jîn-má-tsō/人馬座/Sagittarius
- 【人馬座】Lîn-má-chō/Lîn-má-tsō/人馬座/Sagittarius
-

- 【大麥哲倫星雲】Tōa Be̍h-thiat-lûn seng-hûn/Tuā Be̍h-thiat-lûn sing-hûn/大麥哲倫星雲/the Large Magellanic Cloud
- 【球狀星團】kiû-chōng seng-thoân/kîu-tsōng sing-thuân/球狀星團/globularstar cluster

{{% /apod %}}

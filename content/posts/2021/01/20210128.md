---
title: M66 ê 特寫
date: 2021-01-28
tags: ['逐工一幅天文圖', '捲螺仔星系', '宇宙島', '銀河', '哈伯太空望遠鏡', '星系核', '星系盤', '視線方向', '痟大質量烏洞', '星團', '捲螺仔手骨', '恆星形成區', '引力交纏', '引力交互作用', '獅仔座三生仔']
hero: https://1.bp.blogspot.com/-ay17FWNQ6SM/YBFGIlv3VfI/AAAAAAAAAGk/KK-luc4649UlcQGyUmAe6N_MtRCLWP8yQCLcBGAsYHQ/s1024/M66_Hubble_LeoShatz_Crop1024.jpeg
summary: 大閣媠 ê捲螺仔星系 M66ê 所在。
aliases:
  - /2021/01/20210128.html
---

{{% apod %}}

- 原始文章：[Messier 66 Close Up](https://apod.nasa.gov/apod/ap210128.html)
- 影像提供：[NASA](http://www.nasa.gov/)
- ,[ESA](http://www.esa.int/)
- ,[Hubble](https://www.nasa.gov/mission_pages/hubble/story/index.html)
- ; 資料處理 & 版權：[Leo Shatz](https://www.astrobin.com/users/spinlock/)

## [漢羅] M66 ê 特寫

大閣媠 ê[捲螺仔星系 M66](https://www.nasa.gov/feature/goddard/2017/messier-66)to̍h tī 差不多[35 百萬光年遠](https://esahubble.org/images/heic1006a/)ê 所在。這个美麗 ê 宇宙島差不多 ū 10 萬光年闊，kah 咱 ê 銀河 beh 平大。[這張重新處理過](https://www.astrobin.com/qzaary/B/?nc=user)ê 哈伯太空望遠鏡 ê 特寫，是 tī 星系核 ê 所在，án-ne 差不多有 3 萬光年闊。這个星系盤 ùi 咱的視線方向看去，實在 sī 趨有夠大 ê 啦！Tī 這个遮爾光 ê 星系核附近，應該 to̍h sī 痟大質量烏洞 in 兜。星系核外沿 ê 暗塗粉帶 kah 少年 ê 藍色星團[tòe 捲螺仔手骨 ê 方向](https://apod.nasa.gov/apod/ap100413.html)掃過。彼搭 to̍h sī 一點一點、閃閃爍爍、粉紅仔色 ê 恆星形成區。M66 嘛叫做 NGC 3627，伊是[獅仔座三生仔](https://apod.nasa.gov/apod/ap190418.html)ê 三个星系內底，上光 ê 彼个。是因為引力交纏 chiah 敆做一組 ê。

## [POJ] M la̍k-cha̍p-la̍k ê te̍k-siá

Tōa koh súi ê kńg-lê-á seng-hē M la̍k-cha̍p-la̍k to̍h tī chha-put-to saⁿ-cha̍p-gō͘ pah-bān kng-nî hn̄g ê só͘-chāi. Chit-ê bí-lē ê ú-tiū-tó chha-put-to ū cha̍p-bān kng-nî khoah, kah lán-ê Gîn-hô beh pêⁿ-tōa. Chit-tiuⁿ tiông-sin chhú-lí-kòe--ê Ha-peh-thài-khong-bōng-oán-kiàⁿ ê te̍k-siá, sī tī seng-hē-he̍k ê só͘-chāi, án-ne chha-put-to ū saⁿ-bān kng-nî khoah. Chit-ê seng-hē-pôaⁿ ùi lán-ê sī-sòaⁿ hong-hiòng khòaⁿ--khì, si̍t-chāi sī chhu ū-kàu tōa ê lah! Tī chit-ê chiah-nī-kng ê seng-hē-he̍k hù-kūn, eng-kai to̍h sī siáu-tōa-chit-liōng-o͘-tōng in tau. Seng-hē-he̍k gōa-iân ê àm-thô͘-hún-tòa kah siàu-liân ê nâ-sek seng-thoân tòe kńg-lê-á-chhiú-kut ê hong-hiòng sàu--kòe. Hit-tah to̍h sī chi̍t-tiám-chi̍t-tiám, siám-siám-sih-sih, hún-âng-á-sek ê hêng-chhiⁿ-hêng-sêng-khu. M la̍k-cha̍p-la̍k mā kiò-chò NGC sam-lio̍k-jī-chhit, i sī Sai-á-chō saⁿ-sìⁿ-á ê saⁿ ê seng-hē lāi-té, siōng-kng ê hit-ê. Sī in-ūi ín-le̍k-kau-tîⁿ chiah kap-chò chi̍t-chō ê.

## [KIP] M la̍k-tsa̍p-la̍k ê ti̍k-siá

Tuā koh suí ê kńg-lê-á sing-hē M la̍k-tsa̍p-la̍k to̍h tī tsha-put-to sann-tsa̍p-gōo pah-bān kng-nî hn̄g ê sóo-tsāi. Tsit-ê bí-lē ê ú-tīu-tó tsha-put-to ū tsa̍p-bān kng-nî khuah, kah lán-ê Gîn-hô beh pênn-tuā. Tsit-tiunn tiông-sin tshú-lí-kuè--ê Ha-peh-thài-khong-bōng-uán-kiànn ê ti̍k-siá, sī tī sing-hē-hi̍k ê sóo-tsāi, án-ne tsha-put-to ū sann-bān kng-nî khuah. Tsit-ê sing-hē-puânn uì lán-ê sī-suànn hong-hiòng khuànn--khì, si̍t-tsāi sī tshu ū-kàu tuā ê lah! Tī tsit-ê tsiah-nī-kng ê sing-hē-hi̍k hù-kūn, ing-kai to̍h sī siáu-tuā-tsit-liōng-oo-tōng in tau. Sing-hē-hi̍k guā-iân ê àm-thôo-hún-tuà kah siàu-liân ê nâ-sik sing-thuân tuè kńg-lê-á-tshíu-kut ê hong-hiòng sàu--kuè. Hit-tah to̍h sī tsi̍t-tiám-tsi̍t-tiám, siám-siám-sih-sih, hún-âng-á-sik ê hîng-tshinn-hîng-sîng-khu. M la̍k-tsa̍p-la̍k mā kiò-tsò NGC sam-lio̍k-jī-tshit, i sī Sai-á-tsō sann-sìnn-á ê sann ê sing-hē lāi-té, siōng-kng ê hit-ê. Sī in-uī ín-li̍k-kau-tînn tsiah kap-tsò tsi̍t-tsō ê.

## [English] Messier 66 Close Up 

Big, beautiful [spiral galaxy Messier 66](https://www.nasa.gov/feature/goddard/2017/messier-66/) lies a mere [35 million light-years away](https://esahubble.org/images/heic1006a/) .The gorgeous island universe isabout 100 thousand light-years across, similar in size to the Milky Way. [This reprocessed](https://www.astrobin.com/qzaary/B/?nc=user) Hubble Space Telescope close-up view spans a region about 30,000light-years wide around the galactic core.It shows the galaxy's disk dramatically inclined to our line-of-sight.Surrounding its bright core, the likely home of a supermassive black hole,obscuring dust lanes and young, blue star clusters sweep [along spiral arms](https://apod.nasa.gov/apod/ap100413.html) dotted with the tell-tale glow of pinksh star forming regions.Messier 66, also known as NGC 3627, is the brightest of the threegalaxies in the gravitationaly interacting [Leo Triplet](https://apod.nasa.gov/apod/ap190418.html) .

## 詞彙學習（台語漢字/POJ/KIP/華語漢字/English）

- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【宇宙島】ú-tiū-tó/ú-tiū-tó/宇宙島/island universe
- 【銀河】Gîn-hô/Gîn-hô/銀河/Milky Way
- 【哈伯太空望遠鏡】Ha-peh-thài-khong-bōng-oán-kiàⁿ/Ha-peh-thài-khong-bōng-uán-kiànn/哈伯太空望遠鏡/Hubble Space Telescope
- 【星系核】seng-hē-he̍k/sing-hē-hi̍k/星系核/galactic core
- 【星系盤】seng-hē-pôaⁿ/sing-hē-puânn/星系盤/galactic disk
- 【視線方向】sī-sòaⁿ hong-hiòng/sī-sòaⁿ hong-hiòng/視線方向/line of sight
- 【痟大質量烏洞】siáu-tōa-chit-liōng-o͘-tōng/siáu-tuā-tsit-liōng-oo-tōng/超大質量黑洞/supermassive black hole
- 【星團】seng-thoân/sing-thuân/星團/star cluster
- 【捲螺仔手骨】kńg-lê-á-chhiú-kut/kńg-lê-á-tshíu-kut/旋臂/spiral arm
- 【恆星形成區】hêng-chhiⁿ-hêng-sêng-khu/hîng-tshinn-hîng-sîng-khu/恆星形成區/star-forming region
- 【引力交纏】ín-le̍k-kau-tîⁿ/ín-li̍k-kau-tînn/引力交互作用/gravitationally interacting
- 【引力交互作用】ín-le̍k kau-hō͘ chok-iōng/ín-li̍k kau-hōo tsok-iōng/引力交互作用/gravitationally interacting
- 【獅仔座三生仔】Sai-á-chō saⁿ-sìⁿ-á/Sai-á-tsō sann-sìnn-á/獅子座三胞胎/Leo Triplet

{{% /apod %}}

---
title: NGC 5775 ê 坦徛磁場
description:
date: 2021-01-27
tags: ['逐工一幅天文圖']
hero: https://1.bp.blogspot.com/-B-7Fr2Mkm_4/YA_UWrbuB6I/AAAAAAAAAGY/cbL84EPm-x0LQC4LmJNk_50LtiZvu0zMgCLcBGAsYHQ/s1080/NGC5775_NraoEnglish_1080.jpeg
summary: 捲螺仔星系 ê 磁場會當湠外闊？天文學者 tī 過去幾若十年 kan-na 知影 ū 一寡仔捲螺仔星系。
aliases:
  - /2021/01/20210127.html
---

{{% apod %}}

- [The Vertical Magnetic Field of NGC 5775](https://apod.nasa.gov/apod/ap210127.html)
- 影像提供：[NRAO](https://public.nrao.edu/)
- ,[NASA](https://www.nasa.gov/)
- ,[ESA](https://www.esa.int/)
- ,[Hubble](https://www.nasa.gov/mission_pages/hubble/about)
- ; 影像處理 kah 文稿：[Jayanne English](http://www2.physics.umanitoba.ca/u/english/)
- ([U. Manitoba](https://sci.umanitoba.ca/physics-astronomy/)
- )
- 昨昏 ê 圖：[NGC 1316 ê 中央：星系相碰了後](https://apod-taigi.blogspot.com/2021/01/20210126.html)
- 明仔載 ê 圖：[M66 ê 特寫](https://apod-taigi.blogspot.com/2021/01/20210128.html)

## [漢羅] NGC 5775 ê 坦徛磁場

捲螺仔星系 ê 磁場會當湠外闊？天文學者 tī 過去幾若十年 kan-na 知影 ū 一寡仔[捲螺仔星系](https://en.wikipedia.org/wiki/Spiral_galaxy)ū[磁場](https://en.wikipedia.org/wiki/Magnetic_field)。毋閣，[美國國家電波天文台 (NRAO)](https://public.nrao.edu/)ê 足大陣列 ([VLA](https://apod.nasa.gov/apod/ap060514.html))[電波望遠鏡](https://en.wikipedia.org/wiki/Radio_telescope)（ to̍h 是 tī[電影「接觸未來」](https://en.wikipedia.org/wiki/Contact_(1997_American_film))內底彼 ê 有名 ê 望遠鏡）已經 tī 2011 年[升級](https://science.nrao.edu/facilities/vla/docs/manuals/oss2013B/intro/project)矣。[無想到竟然會發現](https://i.imgur.com/MwLMgEJ.jpeg)，磁場 ùi 星系盤 ê 頂爿下跤，湠到幾若千[光年](https://spaceplace.nasa.gov/light-year/en/)遠 ê 所在。[這張影像](https://public.nrao.edu/news/2020-image-contest-winners/)sī[坦敧身 ê 捲螺仔](https://apod.nasa.gov/apod/ap100225.html)星系[NGC 5775](https://en.wikipedia.org/wiki/NGC_5775)，這 sī 用CHANG-ES（[厝邊星系 ê 銀暈 ê 連紲譜](https://www.queensu.ca/changes/)）巡天觀測 計畫翕 ê。這張影像顯示，鬖鬖 ê 磁力線可能是 捲螺仔星系內底[真四常 ê 現象](https://www.queensu.ca/changes/press-releases/)。Kah[棍仔形吸石 kā 鐵屑仔吸牢](https://youtu.be/tfiebTsJDno)欲仝 欲仝，電子輻射 to̍h 用接近[光速](https://youtu.be/nQUwHdSAhmw)ê 速度 se̍h[磁力線](https://apod-taigi.blogspot.com/2021/01/20210120.html)leh 轉踅。影像內底一條一條 ê 線 sī ùi VLA 資料[建構](https://illuminateduniverse.org/2021/01/27/the-yin-and-yang-of-the-visible-and-invisible-in-spiral-galaxies/)起來 ê。[可見光](https://science.nasa.gov/ems/09_visiblelight)影像 sī ùi 哈伯太空望遠鏡 ê 資料[來 ê](https://sites.google.com/site/jayannescosmicportfolio/)。影像內底 ê 粉紅仔色氣體 to̍h 是[新恆星形成](https://science.nasa.gov/astrophysics/focus-areas/how-do-stars-form-and-evolve)ê 所在。看起來 tī 遮 ê[星系風](https://apod.nasa.gov/apod/ap190723.html)，會當 kā[星系磁場湠出去](https://ui.adsabs.harvard.edu/abs/2020A%26A...639A.112K/abstract)。

## [POJ] NGC ngó͘-chhit-chhit-ngó͘ ê thán-khiā-chû-tiûⁿ

Kńg-lê-á seng-hē ê chû-tiûⁿ ē-tàng thòaⁿ gōa khoah? Thian-bûn ha̍k-chiá tī kòe-khì kúi-ā-cha̍p-nî kan-na chai-iáⁿ ū chi̍t-kóa-á kńg-lê-á seng-hē ū chû-tiûⁿ. M̄-koh, Bí-kok kok-ka tiān-pho thian-bûn-tâi (NRAO) ê Chiok-tōa-tīn-lia̍t (VLA) tiān-pho-bōng-oán-kiàⁿ (to̍h sī tī tiān-iáⁿ "Chiap-chhiok bī-lâi" lāi-té hit-ê ū-miâ ê bōng-oán-kiàⁿ) í-keng tī 2011 nî seng-kip ah. Bô-siūⁿ-kàu kèng-jiân ê hoat-hiān, chû-tiûⁿ ùi seng-hē-pôaⁿ ê téng-pêng-ē-kha, thòaⁿ-kàu kúi-ā-chhèng kng-nî hn̄g ê só͘-chāi. Chit-tiuⁿ iáⁿ-siōng sī thán-khi-sin ê kńg-lê-á seng-hē NGC ngó͘-chhit-chhit-ngó͘, che sī iōng CHANGE-ES (chhù-piⁿ seng-hē ê gîn-n̄g ê liân-sòa-phó͘) sûn-thian koan-chhek kè-ōe hip-ê. Chit-tiuⁿ iáⁿ-siōng hián-sī, sàm-sàm ê chû-le̍k-sòaⁿ khó-lêng sī kńg-lê-á seng-hē lāi-té chin sù-siông ê hiān-siōng. Kah kùn-á-hêng khip-chiok kā thih-sap-á khip-tiâu beh-kâng-beh-kâng, tiān-chú hok-siā to̍h iōng chiap-kīn kng-sok ê sok-tō͘ se̍h seng-hē chû-le̍k-sòaⁿ leh tńg-se̍h. Iáⁿ-siōng lāi-té chi̍t-tiâu-chi̍t-tiâu ê sòaⁿ sī ùi  VLA chu-liāu kian-kò͘ khí-lâi ê. Khó-kiàn-kng iáⁿ-siōng sī ùi Ha-peh thài-khong-bōng-oán-kiàⁿ ê chu-liāu lâi-ê. Iáⁿ-siōng lāi-té ê hún-âng-á-sek khì-thé to̍h sī sin hêng-chhiⁿ hêng-sêng ê só͘-chāi. Khòaⁿ-khí-lâi tī chia ê hêng-hē-hong, ē-tàng kā seng-hē chû-tiûⁿ thòaⁿ-chhut-khì.

## [KIP] NGC ngóo-tshit-tshit-ngóo ê thán-khiā-tsû-tîunn

Kńg-lê-á sing-hē ê tsû-tîunn ē-tàng thuànn guā khuah? Thian-bûn ha̍k-tsiá tī kuè-khì kuí-ā-tsa̍p-nî kan-na tsai-iánn ū tsi̍t-kuá-á kńg-lê-á sing-hē ū tsû-tîunn. M̄-koh, Bí-kok kok-ka tiān-pho thian-bûn-tâi (NRAO) ê Tsiok-tuā-tīn-lia̍t (VLA) tiān-pho-bōng-uán-kiànn (to̍h sī tī tiān-iánn "Tsiap-tshiok bī-lâi" lāi-té hit-ê ū-miâ ê bōng-uán-kiànn) í-king tī 2011 nî sing-kip ah. Bô-sīunn-kàu kìng-jiân ê huat-hiān, tsû-tîunn uì sing-hē-puânn ê tíng-pîng-ē-kha, thuànn-kàu kuí-ā-tshìng kng-nî hn̄g ê sóo-tsāi. Tsit-tiunn iánn-siōng sī thán-khi-sin ê kńg-lê-á sing-hē NGC ngóo-tshit-tshit-ngóo, tse sī iōng TSANGE-ES (tshù-pinn sing-hē ê gîn-n̄g ê liân-suà-phóo) sûn-thian kuan-tshik kè-uē hip-ê. Tsit-tiunn iánn-siōng hián-sī, sàm-sàm ê tsû-li̍k-suànn khó-lîng sī kńg-lê-á sing-hē lāi-té tsin sù-siông ê hiān-siōng. Kah kùn-á-hîng khip-tsiok kā thih-sap-á khip-tiâu beh-kâng-beh-kâng, tiān-tsú hok-siā to̍h iōng tsiap-kīn kng-sok ê sok-tōo se̍h sing-hē tsû-li̍k-suànn leh tńg-se̍h. Iánn-siōng lāi-té tsi̍t-tiâu-tsi̍t-tiâu ê suànn sī uì  VLA tsu-liāu kian-kòo khí-lâi ê. Khó-kiàn-kng iánn-siōng sī ùi Ha-peh thài-khong-bōng-uán-kiànn ê tsu-liāu lâi-ê. Iánn-siōng lāi-té ê hún-âng-á-sik khì-thé to̍h sī sin hîng-tshinn hîng-sîng ê sóo-tsāi. Khuànn-khí-lâi tī tsia ê hîng-hē-hong, ē-tàng kā sing-hē tsû-tîunn thuànn-tshut-khì.

## [English] The Vertical Magnetic Field of NGC 5775 

How far do magnetic fields extend up and out of spiral galaxies? For decades astronomers knew only that some [spiral galaxies](https://en.wikipedia.org/wiki/Spiral_galaxy) had [magnetic field](https://en.wikipedia.org/wiki/Magnetic_field) s. However, after [NRAO](https://public.nrao.edu/) 's Very Large Array ( [VLA](https://apod.nasa.gov/apod/ap060514.html) ) [radio telescope](https://en.wikipedia.org/wiki/Radio_telescope) (popularized in the [movie Contact](https://en.wikipedia.org/wiki/Contact_(1997_American_film)) ) was [upgraded](https://science.nrao.edu/facilities/vla/docs/manuals/oss2013B/intro/project) in 2011, it was [unexpectedly discovered](https://i.imgur.com/MwLMgEJ.jpeg) that these fields could extend vertically away from the disk by several thousand [light-years](https://spaceplace.nasa.gov/light-year/en/) . The [featured image](https://public.nrao.edu/news/2020-image-contest-winners/) of [edge-on spiral](https://apod.nasa.gov/apod/ap100225.html) galaxy [NGC 5775](https://en.wikipedia.org/wiki/NGC_5775) , observed in the CHANG-ES ( [Continuum Halos in Nearby Galaxies](https://www.queensu.ca/changes/) ) survey, also reveals spurs of magnetic field lines that [may be common](https://www.queensu.ca/changes/press-releases/) in spirals. Analogous to [iron filings around a bar magnet](https://youtu.be/tfiebTsJDno) , radiation from electrons trace [galactic magnetic field lines](https://apod.nasa.gov/apod/ap210120.html) by spiraling around these lines at almost the [speed of light](https://youtu.be/nQUwHdSAhmw) . The filaments in this image are [constructed](https://illuminateduniverse.org/2021/01/27/the-yin-and-yang-of-the-visible-and-invisible-in-spiral-galaxies/) from those tracks in VLA data. The [visible light](https://science.nasa.gov/ems/09_visiblelight) image, [constructed from](https://sites.google.com/site/jayannescosmicportfolio/) [Hubble Space Telescope](https://www.nasa.gov/mission_pages/hubble/story/index.html) data, shows pink gaseous regions where [stars are born](https://science.nasa.gov/astrophysics/focus-areas/how-do-stars-form-and-evolve) . It seems that [wind](https://apod.nasa.gov/apod/ap190723.html) s from these regions help form the magnificently [extended galactic magnetic fields](https://ui.adsabs.harvard.edu/abs/2020A%26A...639A.112K/abstract) .

## 詞彙學習（台語漢字/POJ/KIP/華語漢字/English）

- 坦徛磁場/thán-kiā chû-tiûⁿ/thán-kiā tsû-tîunn/垂直磁場/the vertical magnetic field
- 捲螺仔星系/kńg-lê-á seng-hē/kńg-lê-á sing-hē/螺旋星系/spiral galaxy
- 美國國家電波天文台/Bí-kok kok-ka tiān-pho thian-bûn-tâi/Bí-kok kok-ka tiān-pho thian-bûn-tâi/美國國家電波天文台/National Rdio Astronomy Observatory (NRAO)
- 足大陣列 (VLA) 電波望遠鏡/Chiok-tōa-tīn-lia̍t (VLA) tiān-pho-bōng-oán-kiàⁿ/Tsiok-tuā-tīn-lia̍t (VLA) tiān-pho-bōng-uán-kiànn/極大陣列 (VLA) 電波望遠鏡/Very Large Array (VLA) radio telescope
- 星系盤/seng-hē-phōaⁿ/sing-hē-phuānn/星系盤/galactic disk
- 坦敧身星系/thán-khi-sin seng-hē/thán-khi-sin sing-hē/側向星系/edge-on galaxy
- 厝邊星系/chhù-piⁿ seng-hē/tshù-pinn sing-hē/鄰近星系/nearby galaxy
- 銀暈/gîn-n̄g/gîn-n̄g/銀暈/halo
- 連紲譜/liân-sòa-phó͘/liân-suà-phóo/連續譜/continuum
- 磁力線/chû-le̍k-sòaⁿ/tsû-li̍k-suànn/磁力線/magnetic field line
- 棍仔形吸石/kùn-á-hêng khi̍p-chio̍h/kùn-á-hîng khi̍p-tsio̍h/棒狀磁鐵/bar magnet
- 哈伯太空望遠鏡/Ha-peh thài-khong-bōng-oán-kiàⁿ/Ha-peh thài-khong-bōng-uán-kiànn/哈伯太空望遠鏡/Hubble Space Telescope
- 星系風/seng-hē-hong/sing-hē-hong/星系風/galactic wind
- 星系磁場/seng-hē chû-tiûⁿ/sing-hē tsû-tîunn/星系磁場/galactic magnetic field

{{% /apod %}}

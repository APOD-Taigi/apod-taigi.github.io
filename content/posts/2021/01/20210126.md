---
title: NGC 1316 ê 中央：星系相碰了後
description:
date: 2021-01-26
tags: ['逐工一幅天文圖', '偵探', '長株圓星系', '捲螺仔星系', '塗粉烏帶', '哈伯太空望遠鏡', '球形星團', '塗粉烏瘤', '天爐座']
hero: https://1.bp.blogspot.com/-wpHoO1wF-Ug/YA7VnXtQQ6I/AAAAAAAAAGM/bEkqUeohC4E4r4DWCmLuyoMe9RU2G-KkwCLcBGAsYHQ/s960/NGC1316Center_HubbleNobre_960.jpeg
summary: 這个看起來遮爾奇怪 ê 星系，是按怎產生 ê ？為著欲揣出像 NGC 1316 這款，內底 ê 恆星、氣體、塗粉 lóng 四界亂掖 ê 情形 sī 按怎發生 ê ？天文學者soah-lâi 變做偵探。
aliases:
  - /2021/01/20210126.html
---

{{% apod %}}

- [Central NGC 1316: After Galaxies Collide](https://apod.nasa.gov/apod/ap210126.html)
- 影像提供：[NASA](https://www.nasa.gov/)
- ,[ESA](https://www.esa.int/)
- ,[Hubble](https://www.nasa.gov/mission_pages/hubble/about)
- ; 影像處理佮版權：[Daniel Nobre](https://www.astrobin.com/users/Deep_Sky/)

## [漢羅] NGC 1316 ê 中央：星系相碰了後

這个看起來遮爾奇怪 ê 星系，是按怎產生 ê ？為著欲揣出像 NGC 1316 這款，內底 ê 恆星、氣體、塗粉 lóng 四界亂掖 ê 情形 sī 按怎發生 ê ？[天文學者](https://www.astronomynotes.com/careers/AAS-careerbrochure-2009.pdf)soah-lâi 變做偵探。檢查了後認為，NGC 1316 是一个足大 ê[長株圓星系](https://en.wikipedia.org/wiki/Elliptical_galaxy)。毋閣，毋知是按怎，伊嘛有 tī[捲螺仔星系](https://en.wikipedia.org/wiki/Spiral_galaxy)內底才有 ê 塗粉烏帶。用[哈伯太空望遠鏡](https://esahubble.org/about/faq/)翕 ê 影像 to̍h 看會著詳細情形。這會當 kā 這个遮爾[大型 ê 交纏](https://i.pinimg.com/originals/fe/3e/d7/fe3ed7e7796e5cac54b9f68447ec7d82.jpg)歷史，重新交代清楚。Tī 這幅深空 koh 闊幅 ê 影像，看會著[相碰產生 ê 巨殼](https://apod.nasa.gov/apod/ap170202.html)。毋閣，siāng 中央 ê 影像看會著 NGC 1316 內部幾个仔[球形星團](https://apod.nasa.gov/apod/ap190324.html)。有這款現象，to̍h 表示 tī 過去這幾十億年來，這个星系猶閣 kah 其他 ê[星系](https://spaceplace.nasa.gov/galaxy/en/)繼續 leh 相碰 ia̍h-sī 合併。Tī[這張影相](https://www.astrobin.com/za9jwh/D/)ū 足明顯 ê[塗粉](https://apod.nasa.gov/apod/ap030706.html)烏瘤 kah 塗粉烏帶。這代表遮 siāng-bô 有一个捲螺仔星系去予食去矣。[NGC 1316](https://en.wikipedia.org/wiki/NGC_1316)to̍h 佇[天爐座](https://en.wikipedia.org/wiki/Fornax)ê[方向](https://youtu.be/hFboxodn7ZM)，有 5 萬光年闊，離咱有 6 千萬[光年](https://chandra.harvard.edu/photo/cosmic_distance.html)遠。

## [POJ] NGC it-sam-it-lio̍k ê tiong-ng: seng-hē sio-pōng liáu-āu

Chit-ê khòaⁿ-khí-lâi chiah-nī kî-koài ê seng-hē, sī án-ná sán-seng ê? Ūi-tio̍h beh chhōe-chhut chhiūⁿ NGC it-sam-it-lio̍k chit-khoán, lāi-té ê hêng-chhiⁿ, khì-thé, thô͘-hún lóng sì-kè-loān-iā ê chêng-hêng sī án-ná hoat-seng ê? Thian-bûn ha̍k-chiá soah-lâi piàn-chò cheng-thàm. Kiám-cha liáu-āu jīn-ûi, NGC it-sam it-lio̍k sī chi̍t-ê chiok tōa ê tn̂g-tu-îⁿ seng-hē. M̄-koh, m̄-chai sī án-nóa, i mā ū tī kńg-lê-á seng-hē lāi-té chiah ū ê thô͘-hún o͘-tòa. Iōng Ha-peh thài-khong-bōng-oán-kiàⁿ hip-ê iáⁿ-siōng to̍h khòaⁿ-ē-tio̍h siông-sè chêng-hêng. Che ē-tàng kā chit-ê chiah-nī tōa-hêng ê kau-tîⁿ le̍k-sú, tiông-sin kau-tài chheng-chhó͘. Tī chit-pak chhim-khong koh khoah-pak ê iáⁿ-siōng, khòaⁿ-ē-tio̍h sio-pōng sán-seng ê kū-khak. M̄-koh, siāng tiong-ng ê iáⁿ-siōng khòaⁿ-ē-tio̍h NGC it-sam-it-lio̍k lōe-pō͘ kúi-ê-á kiû-hêng seng-thoân. Ū chit-khoán hiān-siōng, to̍h piáu-sī tī kòe-khì che kúi-cha̍p-ek nî lâi, chit-ê seng-hē iáu-koh kah kî-tha ê seng-hē kè-sio̍k leh sio-pōng ia̍h-sī ha̍p-pèng. Tī chit-tiuⁿ iáⁿ-siōng ū chiok bêng-hián ê thô͘-hún o͘-liû kah thô͘-hún o͘-tòa. Che tāi-piáu chia siāng-bô ū chi̍t-ê kńg-lê-á seng-hē khì hō͘ chia̍h--khì-ah. NGC it-sam-it-lio̍k tī Thian-lô͘-chō ê hong-hiòng, ū gō͘-bān kng-nî khoah, lî lán ū la̍k-chheng-bān kng-nî hn̄g.

## [KIP] NGC it-sam-it-lio̍k ê tiong-ng: sing-hē sio-pōng liáu-āu

Tsit-ê khuànn-khí-lâi tsiah-nī kî-kuài ê sing-hē, sī án-ná sán-sing ê? Uī-tio̍h beh tshuē-tshut tshīunn NGC it-sam-it-lio̍k tsit-khuán, lāi-té ê hîng-tshinn, khì-thé, thôo-hún lóng sì-kè-luān-iā ê tsîng-hîng sī án-ná huat-sing ê? Thian-bûn ha̍k-tsiá suah-lâi piàn-tsò tsing-thàm. Kiám-tsa liáu-āu jīn-uî, NGC it-sam it-lio̍k sī tsi̍t-ê tsiok tuā ê tn̂g-tu-înn sing-hē. M̄-koh, m̄-tsai sī án-nuá, i mā ū tī kńg-lê-á sing-hē lāi-té tsiah ū ê thôo-hún oo-tuà. Iōng Ha-peh thài-khong-bōng-uán-kiànn hip-ê iánn-siōng to̍h khuànn-ē-tio̍h siông-sè tsîng-hîng. Tse ē-tàng kā tsit-ê tsiah-nī tuā-hîng ê kau-tînn li̍k-sú, tiông-sin kau-tài tshing-tshóo. Tī tsit-pak tshim-khong koh khuah-pak ê iánn-siōng, khuànn-ē-tio̍h sio-pōng sán-sing ê kū-khak. M̄-koh, siāng tiong-ng ê iánn-siōng khuànn-ē-tio̍h NGC it-sam-it-lio̍k luē-pōo kuí-ê-á kîu-hîng sing-thuân. Ū tsit-khuán hiān-siōng, to̍h piáu-sī tī kuè-khì tse kuí-tsa̍p-ik nî lâi, tsit-ê sing-hē iáu-koh kah kî-tha ê sing-hē kè-sio̍k leh sio-pōng ia̍h-sī ha̍p-pìng. Tī tsit-tiunn iánn-siōng ū tsiok bîng-hián ê thôo-hún oo-lîu kah thôo-hún oo-tuà. Tse tāi-piáu tsia siāng-bô ū tsi̍t-ê kńg-lê-á sing-hē khì hōo tsia̍h--khì-ah. NGC it-sam-it-lio̍k tī Thian-lôo-tsō ê hong-hiòng, ū gōo-bān kng-nî khuah, lî lán ū la̍k-tshing-bān kng-nî hn̄g.

## [English] Central NGC 1316: After Galaxies Collide 

How did this strange-looking galaxy form? [Astronomers](https://www.astronomynotes.com/careers/AAS-careerbrochure-2009.pdf) turn detectives when trying to figure out the cause of unusual jumbles of stars, gas, and dust like NGC 1316.Inspection indicates that NGC 1316 is an enormous [elliptical galaxy](https://en.wikipedia.org/wiki/Elliptical_galaxy) that somehow includes dark dust lanes usually found in a [spiral galaxy](https://en.wikipedia.org/wiki/Spiral_galaxy) . Detailed images taken by the [Hubble Space Telescope](https://esahubble.org/about/faq/) shows details, however, that help in reconstructing the history of this [gigantic tangle](https://i.pinimg.com/originals/fe/3e/d7/fe3ed7e7796e5cac54b9f68447ec7d82.jpg) . Deep and wide images show [huge collisional shells](https://apod.nasa.gov/apod/ap170202.html) , while deep central images reveal fewer [globular clusters](https://apod.nasa.gov/apod/ap190324.html) of stars toward NGC 1316's interior. Such effects are expected in galaxies that have undergone collisions or merging with other [galaxies](https://spaceplace.nasa.gov/galaxy/en/) in the past few billion years. The dark knots and lanes of [dust](https://apod.nasa.gov/apod/ap030706.html) , prominent in the [featured image](https://www.astrobin.com/za9jwh/D/) , indicate that one or more of the devoured galaxies were spiral galaxies. [NGC 1316](https://en.wikipedia.org/wiki/NGC_1316) spans about 50,000 light years and lies about 60 million [light years](https://chandra.harvard.edu/photo/cosmic_distance.html) away [toward](https://youtu.be/hFboxodn7ZM) the constellation of the Furnace ( [Fornax](https://en.wikipedia.org/wiki/Fornax) ).

## 詞彙學習（台語漢字/POJ/KIP/華語漢字/English）

- 【偵探】cheng-thàm/tsing-thàm/偵探/detective
- 【長株圓星系】tn̂g-tu-hêng seng-hē/tn̂g-tu-hîng sing-hē/橢圓星系/elliptical galaxy
- 【捲螺仔星系】kńg-lê-á seng-hē/kńg-lê-á sing-hē/螺旋星系/spiral galaxy
- 【塗粉烏帶】thô͘-hún o͘-tòa/thôo-hún oo-tuà/暗灰塵帶/dark dust lane
- 【哈伯太空望遠鏡】Ha-peh thài-khong-bōng-oán-kiàⁿ/Ha-peh thài-khong-bōng-uán-kiànn/哈伯太空望遠鏡/Hubble Space Telescope
- 【球形星團】kiû-hêng seng-thoân/kîu-hîng sing-thuân/球狀星團/globular clusters of stars
- 【塗粉烏瘤】thô͘-hún o͘-liû/thôo-hún oo-lîu/暗灰塵結/dark dust knot
- 【天爐座】Thian-lô͘-chō/Thian-lôo-tsō/天爐座/the constellation of the Furnace (Fornax)

{{% /apod %}}

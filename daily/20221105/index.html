<!doctype html><html lang=en><head><title>南極 ê 月食 | 逐工一幅天文圖</title><meta charset=utf-8><meta name=apple-itunes-app content="app-id=1552530873"><meta name=viewport content="width=device-width,initial-scale=1,maximum-scale=1,user-scalable=no"><meta http-equiv=X-UA-Compatible content="IE=edge"><script async src="https://www.googletagmanager.com/gtag/js?id=G-TSYX69CJNK"></script><script>window.dataLayer=window.dataLayer||[];function gtag(){dataLayer.push(arguments)}gtag("js",new Date),gtag("config","G-TSYX69CJNK")</script><meta name=keywords content="逐工一幅天文圖"><meta property="og:locale" content='zh-Hant-TW'><meta property="og:type" content="article"><meta property="og:title" content="南極 ê 月食"><meta property="og:description" content="今年 5 月 16 ê 時陣，月球 ùi 地球烏影下底趨過。"><meta property="og:url" content="https://apod.tw/daily/20221105/"><meta property="og:image" content="https://apod.nasa.gov/apod/image/2211/Lunar-Eclipse-South-Pole_1024.jpg"><link rel=canonical href=https://apod.tw/daily/20221105/><link rel=apple-touch-icon sizes=180x180 href=https://apod.tw/images/icons/apple-touch-icon.png><link rel=icon type=image/png sizes=32x32 href=https://apod.tw/images/icons/favicon-32x32.png><link rel=icon type=image/png sizes=16x16 href=https://apod.tw/images/icons/favicon-16x16.png><link rel=manifest href=https://apod.tw/images/icons/site.webmanifest><link rel=stylesheet href=https://apod.tw/css/styles.b7a895f560147df510abcad6d0425739c2eb925c20de0dd3cd9e7d6fea6c8d3a6ed9a0e34b6a960e330ef3d2401bd93f2c14bc84d65c57089c0a6977cf1ca427.css integrity="sha512-t6iV9WAUffUQq8rW0EJXOcLrklwg3g3TzZ59b+psjTpu2aDjS2qWDjMO89JAG9k/LBS8hNZcVwicCml3zxykJw=="></head><body><div class=nav-drop><div class=nav-body><a href=https://apod.tw/daily/ class=nav_item>往年 ê 圖</a>
<a href=https://apod.tw/categories/podcast/ class=nav_item>有聲 ê 圖</a>
<a href=https://apod.tw/bonus/ class=nav_item>其他文章</a>
<a href=https://apod.tw/lecture/ class=nav_item>天文台語教室</a>
<a href=https://apod.tw/tags/ class=nav_item>所有標籤</a>
<a href=https://apod.tw/vocabulary/ class=nav_item>天文台語詞彙對照表</a>
<a href=https://apod.tw/about/ class=nav_item>本站 ê 介紹</a>
<a href=https://apod.tw/faq/ class=nav_item>FAQ</a><div class=nav-close></div></div></div><header class=nav><nav class=nav-menu><div><a href=https://apod.tw/ class="nav-brand nav_item">逐工一幅天文圖</a>
<a href=https://apod.tw/ class="nav-subtitle nav_item">Astronomy Picture of the Day Taiwanese</a></div><div class=nav_bar-wrap><div class=nav_bar></div></div></nav></header><main><div class="wrap mt post"><div><p class=post_date>05. November 2022</p><h1 class=post_title>南極 ê 月食</h1><div class=post_body><div class=post_inner><img src=https://apod.nasa.gov/apod/image/2211/Lunar-Eclipse-South-Pole_1024.jpg alt=/home/runner/work/apod-taigi.github.io/apod-taigi.github.io/content/daily/2022/11/20221105.md class=post_thumbnail><p><a href=/daily/>探索宇宙</a><sup id=fnref:1><a href=#fn:1 class=footnote-ref role=doc-noteref>1</a></sup>！逐工會揀一幅無仝款 ê 影像抑是相片，𤆬你熟似咱這个迷人 ê 宇宙，閣有<a href=/about/>專業天文學者</a><sup id=fnref:2><a href=#fn:2 class=footnote-ref role=doc-noteref>2</a></sup><a href=/categories/podcast/>為你</a><sup id=fnref:3><a href=#fn:3 class=footnote-ref role=doc-noteref>3</a></sup>解說<sup id=fnref:4><a href=#fn:4 class=footnote-ref role=doc-noteref>4</a></sup>。</p><ul><li>原始文章：<a href=https://apod.nasa.gov/apod/ap221105.html>Lunar Eclipse at the South Pole</a></li><li>影像來源 kah <a href=https://apod.nasa.gov/apod/fap/lib/about_apod.html#srapply>版權</a>：<a href=https://www.instagram.com/aman_chokshi>Aman Chokshi</a></li><li>台文翻譯：<a href=mailto:thianbun.taigi@gmail.com>An-Li Tsai</a> (<a href=https://www.astro.ncu.edu.tw>NCU</a>)</li></ul><div class=podcast><iframe src=https://open.firstory.me/embed/story/clb3weaou02hk01z9au214ga8 height=180 width=500 frameborder=0 scrolling=no></iframe></div><h2 id=漢羅-南極-ê-月食>[漢羅] 南極 ê 月食</h2><p><a href="https://www.facebook.com/media/set/?set=a.4715932428510939&amp;type=3">今年 5 月 16</a> ê 時陣，月球 ùi 地球烏影下底趨過。
月球完全去予 <a href=https://apod.tw/daily/20220518/>地球本影</a> 閘牢，出現月全食 ê 時間差不多是 1 點鐘 25 分。
<a href=https://www.instagram.com/p/Cd4MLE6pLnc/>這張縮時攝影 ê 組合相片</a> 是佇 Amundsen-Scott 南極站翕--ê。
有紀錄著地平線頂懸 ê 月偏食 kah 月全食 ê 連紲影像。
背景是南極冷吱吱 ê 暗暝，天頂有足濟天星，閣有 <a href=https://apod.tw/daily/20220729/>南極極光</a> ê 極光湧，kah 銀河中心。
<a href=https://apod.tw/daily/20211211/>前景</a> 是地球上南方 ê 研究站 暗區實驗室，正爿彼个是 BICEP 望遠鏡，倒爿彼个是南極望遠鏡。
雖罔講極區 ê 夜空是足媠--ê，毋過你應該袂為著欲看 <a href=https://earthsky.org/astronomy-essentials/total-lunar-eclipse-nov8-2022/>今年 11 月 8 號</a> ê 月全食 <a href=https://www.usap.gov/videoclipsandmaps/spwebcam.cfm>去南極</a> 乎！
是講月食嘛會當踮亞洲、澳洲、太平洋、美洲、kah 歐洲看著。
這應該是你佇 2025 年進前，上尾一擺看著 <a href=https://blogs.nasa.gov/Watch_the_Skies/2022/11/03/last-chance-to-see-total-lunar-eclipse-until-2025/>月全食</a> ê 機會矣。</p><h2 id=poj-lâm-kek-ê-goeh-sit>[POJ] Lâm-ke̍k ê Goe̍h-si̍t</h2><p>Kin-nî 5 goe̍h 16 ê sî-chūn, Goe̍h-kiû ùi Tē-kiû o͘-iáⁿ ē-té chhu kòe.
Goe̍h-kiû oân-choân khì hō͘ Tē-kiû pún-iáⁿ cha̍h tiâu, chhut-hiān goe̍h-choân-si̍t ê sî-kan chha-put-to sī 1 tiám-cheng 25 hun.
Chit tiuⁿ sok-sî-liap-iáⁿ ê cho͘-ha̍p siòng-phìⁿ sī tī Amundsen-Scott Lâm-ke̍k-chām hip--ê.
Ū kì-lio̍k tio̍h tē-pêng-sòaⁿ téng-koân ê goe̍h-phian-si̍t kah goe̍h-choân-si̍t ê liân-sòa iáⁿ-siōng.
Pōe-kéng sī Lâm-ke̍k léng-ki-ki ê àm-mî, thiⁿ-téng ū chiok chōe thiⁿ-chhiⁿ, koh ū Lâm-ke̍k ke̍k-kng ê ke̍k-kng-éng, kah Gîn-hô tiong-sim.
Chiân-kéng sī Tē-kiû siōng lâm-hong ê gián-kiù-chām Àm-khu Si̍t-giām-sek, chiàⁿ-pêng hit-ê sī BICEP Bōng-oán-kiàⁿ, tò-pêng hit-ê sī Lâm-ke̍k Bōng-oán-kiàⁿ.
Sui-bóng kóng ke̍k-khu ê iā-khong sī chiok súi--ê, m̄-koh lí èng-kai bē ūi-tio̍h beh khòaⁿ kin-nî 11 goe̍h 8 hō ê goe̍h-choân-si̍t khì Lâm-ke̍k hoⁿh!
Sī kóng goe̍h-si̍t mā ē-tàng tiàm A-chiu, Ò-chiu, Thài-pêng-iûⁿ, Bí-chiu, kah Au-chiu khòaⁿ--tio̍h.
Che èng-kai sī lí tī 2025 nî chìn-chêng, siōng bóe chi̍t pái khòaⁿ tio̍h goe̍h-choân-si̍t ê ki-hōe ah.</p><h2 id=kip-lâm-kik-ê-gueh-sit>[KIP] Lâm-ki̍k ê Gue̍h-si̍t</h2><p>Kin-nî 5 gue̍h 16 ê sî-tsūn, Gue̍h-kiû uì Tē-kiû oo-iánn ē-té tshu kuè.
Gue̍h-kiû uân-tsuân khì hōo Tē-kiû pún-iánn tsa̍h tiâu, tshut-hiān gue̍h-tsuân-si̍t ê sî-kan tsha-put-to sī 1 tiám-tsing 25 hun.
Tsit tiunn sok-sî-liap-iánn ê tsoo-ha̍p siòng-phìnn sī tī Amundsen-Scott Lâm-ki̍k-tsām hip--ê.
Ū kì-lio̍k tio̍h tē-pîng-suànn tíng-kuân ê gue̍h-phian-si̍t kah gue̍h-tsuân-si̍t ê liân-suà iánn-siōng.
Puē-kíng sī Lâm-ki̍k líng-ki-ki ê àm-mî, thinn-tíng ū tsiok tsuē thinn-tshinn, koh ū Lâm-ki̍k ki̍k-kng ê ki̍k-kng-íng, kah Gîn-hô tiong-sim.
Tsiân-kíng sī Tē-kiû siōng lâm-hong ê gián-kiù-tsām Àm-khu Si̍t-giām-sik, tsiànn-pîng hit-ê sī BICEP Bōng-uán-kiànn, tò-pîng hit-ê sī Lâm-ki̍k Bōng-uán-kiànn.
Sui-bóng kóng ki̍k-khu ê iā-khong sī tsiok suí--ê, m̄-koh lí ìng-kai bē uī-tio̍h beh khuànn kin-nî 11 gue̍h 8 hō ê gue̍h-tsuân-si̍t khì Lâm-ki̍k honnh!
Sī kóng gue̍h-si̍t mā ē-tàng tiàm A-tsiu, Ò-tsiu, Thài-pîng-iûnn, Bí-tsiu, kah Au-tsiu khuànn--tio̍h.
Tse ìng-kai sī lí tī 2025 nî tsìn-tsîng, siōng bué tsi̍t pái khuànn tio̍h gue̍h-tsuân-si̍t ê ki-huē ah.</p><h2 id=english-lunar-eclipse-at-the-south-pole>[English] Lunar Eclipse at the South Pole</h2><p><a href="https://www.facebook.com/media/set/?set=a.4715932428510939&amp;type=3">Last May 16 the Moon</a> slid through Earth's shadow, completely immersed in the planet's <a href=https://apod.nasa.gov/apod/ap220518.html>dark umbra</a> for about 1 hour and 25 minutes during a total lunar eclipse.
<a href=https://www.instagram.com/p/Cd4MLE6pLnc/>In this composited timelapse view</a>, the partial and total phases of the eclipse were captured as the Moon tracked above the horizon from Amundsen-Scott South Pole Station.
There it shared a cold and starry south polar night with a surging display of the <a href=https://apod.nasa.gov/apod/ap220729.html>aurora australis</a> and central Milky Way.
<a href=https://apod.nasa.gov/apod/ap211211.html>In the foreground</a> are the BICEP (right) and South Pole telescopes at the southernmost station's Dark Sector Laboratory.
But while polar skies can be spectacular, you won't want to <a href=https://www.usap.gov/videoclipsandmaps/spwebcam.cfm>go to the South Pole</a> to view the total lunar eclipse <a href=https://earthsky.org/astronomy-essentials/total-lunar-eclipse-nov8-2022/>coming up on November 8</a>.
Instead, that eclipse can be seen from locations in Asia, Australia, the Pacific, the Americas and Northern Europe.
It will be your last chance to watch a <a href=https://blogs.nasa.gov/Watch_the_Skies/2022/11/03/last-chance-to-see-total-lunar-eclipse-until-2025/>total lunar eclipse until 2025</a>.</p><h2 id=詞彙學習>詞彙學習</h2><table><thead><tr><th>漢羅</th><th>POJ</th><th>KIP</th><th>華語</th><th>English</th></tr></thead><tbody><tr><td>南極</td><td>Lâm-ke̍k</td><td>Lâm-ki̍k</td><td>南極</td><td>the South Pole</td></tr><tr><td>月食</td><td>goe̍h-si̍t</td><td>gue̍h-si̍t</td><td>月食</td><td>lunar eclipse</td></tr><tr><td>暗區實驗室</td><td>Àm-khu Si̍t-giām-sek</td><td>Àm-khu Si̍t-giām-sik</td><td>暗區實驗室</td><td>Dark Sector Laboratory</td></tr><tr><td>本影</td><td>pún-iáⁿ</td><td>pún-iánn</td><td>本影</td><td>umbra</td></tr><tr><td>月全食</td><td>goe̍h-choân-si̍t</td><td>gue̍h-tsuân-si̍t</td><td>月全食</td><td>total lunar eclipse</td></tr><tr><td>縮時攝影</td><td>sok-sî-liap-iáⁿ</td><td>sok-sî-liap-iánn</td><td>縮時攝影</td><td>timelapse</td></tr><tr><td>Amundsen-Scott 南極站</td><td>Amundsen-Scott Lâm-ke̍k-chām</td><td>Amundsen-Scott Lâm-ki̍k-tsām</td><td>阿蒙森-斯科特南極站</td><td>Amundsen-Scott South Pole Station</td></tr><tr><td>地平線</td><td>tē-pêng-sòaⁿ</td><td>tē-pîng-suànn</td><td>地平線</td><td>horizon</td></tr><tr><td>月偏食</td><td>goe̍h-phian-si̍t</td><td>gue̍h-phian-si̍t</td><td>月偏食</td><td>partial lunar eclipse</td></tr><tr><td>極光</td><td>ke̍k-kng</td><td>ki̍k-kng</td><td>極光</td><td>aurora</td></tr><tr><td>銀河</td><td>Gîn-hô</td><td>Gîn-hô</td><td>銀河</td><td>the Milky Way</td></tr><tr><td>BICEP 望遠鏡</td><td>BICEP Bōng-oán-kiàⁿ</td><td>BICEP Bōng-oán-kiàⁿ</td><td>BICEP 望遠鏡</td><td>BICEP telescope</td></tr><tr><td>南極望遠鏡</td><td>Lâm-ke̍k Bōng-oán-kiàⁿ</td><td>Lâm-ki̍k Bōng-uán-kiànn</td><td>南極望遠鏡</td><td>South Pole telescope</td></tr><tr><td>南極極光</td><td>Lâm-ke̍k ke̍k-kng</td><td>Lâm-ki̍k ki̍k-kng</td><td>南極極光</td><td>aurora australis</td></tr><tr><td>極光湧</td><td>ke̍k-kng-éng</td><td>ki̍k-kng-íng</td><td>極光波浪</td><td>aurora surge</td></tr><tr><td>極區</td><td>ke̍k-khu</td><td>ki̍k-khu</td><td>極區</td><td>polar region</td></tr></tbody></table><div class=footnotes role=doc-endnotes><hr><ol><li id=fn:1><p>阮嘛有 <a href=https://open.firstory.me/user/apod-taigi>Podcast</a>、<a href=https://www.facebook.com/APOD.Taigi>面冊</a>、<a href=https://www.instagram.com/apod_taigi/>Instagram</a>、<a href=https://twitter.com/ApodTaigi>Twitter</a>，會逐工 kā 你提醒有新 ê 翻譯 kah 錄音。閣有 <a href=https://www.youtube.com/channel/UCYVba_DGrS093Oy4hnP28SQ>YouTube</a> 頻道，有當時仔會出新 ê 影片，緊來追蹤！&#160;<a href=#fnref:1 class=footnote-backref role=doc-backlink>&#8617;&#xfe0e;</a></p></li><li id=fn:2><p><a href=/about/>本站 ê 介紹 (台語/華語)</a>、<a href=/faq/>FAQ (華語)</a>&#160;<a href=#fnref:2 class=footnote-backref role=doc-backlink>&#8617;&#xfe0e;</a></p></li><li id=fn:3><p>看無台文？阮讀予你聽！<a href=/categories/podcast/>已經錄過 ê 文章</a>&#160;<a href=#fnref:3 class=footnote-backref role=doc-backlink>&#8617;&#xfe0e;</a></p></li><li id=fn:4><p>本網站 2025 年度由文化部補助。&#160;<a href=#fnref:4 class=footnote-backref role=doc-backlink>&#8617;&#xfe0e;</a></p></li></ol></div></div><div class="post_extra mb-2"><div class=copy data-before="Share Story" data-after="Link Copied"><svg class="icon"><use xlink:href="#copy"/></svg></div></div><div></div></div></div><div class='grid-2 post_nav'><span class=post_prev><svg class="icon icon_scale"><use xlink:href="#double-arrow-left"/></svg>
<a href=https://apod.tw/daily/20221104/>昨昏 ê 圖：洞察號 最後 ê 自翕</a>
</span><span class=post_next><a href=https://apod.tw/daily/20221106/>明仔載 ê 圖：倒反色 星場 內底 ê 烏球</a>
<svg class="icon icon_scale"><use xlink:href="#double-arrow-right"/></svg></span></div></div></main><footer class="footer wrap pale"><p>&copy;&nbsp;<span class=year></span>&nbsp;逐工一幅天文圖</p></footer><script src=https://apod.tw/js/index.min.550c4f251c1f4a54f16a77469e9fd98841a8fcaf7db67bdac7ce2e3aafcfa97a2725cd41bd1361614240b9b606e01f22f85a4e8a289749b9e4d1d1c1be5669f9.js></script><svg width="0" height="0" class="hidden"><symbol xmlns="http://www.w3.org/2000/svg" viewBox="0 0 699.428 699.428" id="copy"><path d="M502.714.0H240.428C194.178.0 153 42.425 153 87.429l-25.267.59c-46.228.0-84.019 41.834-84.019 86.838V612c0 45.004 41.179 87.428 87.429 87.428H459c46.249.0 87.428-42.424 87.428-87.428h21.857c46.25.0 87.429-42.424 87.429-87.428v-349.19L502.714.0zM459 655.715H131.143c-22.95.0-43.714-21.441-43.714-43.715V174.857c0-22.272 18.688-42.993 41.638-42.993l23.933-.721v393.429C153 569.576 194.178 612 240.428 612h262.286c0 22.273-20.765 43.715-43.714 43.715zm153-131.143c0 22.271-20.765 43.713-43.715 43.713H240.428c-22.95.0-43.714-21.441-43.714-43.713V87.429c0-22.272 20.764-43.714 43.714-43.714H459c-.351 50.337.0 87.975.0 87.975.0 45.419 40.872 86.882 87.428 86.882H612v306zm-65.572-349.715c-23.277.0-43.714-42.293-43.714-64.981V44.348L612 174.857h-65.572zm-43.714 131.537H306c-12.065.0-21.857 9.77-21.857 21.835s9.792 21.835 21.857 21.835h196.714c12.065.0 21.857-9.771 21.857-21.835.0-12.065-9.792-21.835-21.857-21.835zm0 109.176H306c-12.065.0-21.857 9.77-21.857 21.834.0 12.066 9.792 21.836 21.857 21.836h196.714c12.065.0 21.857-9.77 21.857-21.836.0-12.064-9.792-21.834-21.857-21.834z"/></symbol><symbol viewBox="0 0 53 42" xmlns="http://www.w3.org/2000/svg" id="double-arrow"><path d="M.595 39.653a1.318 1.318.0 010-1.864L16.55 21.833a1.318 1.318.0 000-1.863L.595 4.014a1.318 1.318.0 010-1.863L2.125.62a1.318 1.318.0 011.864.0l19.35 19.349a1.318 1.318.0 010 1.863l-19.35 19.35a1.318 1.318.0 01-1.863.0zm29 0a1.318 1.318.0 010-1.864L45.55 21.833a1.318 1.318.0 000-1.863L29.595 4.014a1.318 1.318.0 010-1.863l1.53-1.53a1.318 1.318.0 011.864.0l19.35 19.349a1.318 1.318.0 010 1.863l-19.35 19.35a1.318 1.318.0 01-1.863.0z"/></symbol><symbol xmlns="http://www.w3.org/2000/svg" fill="none" viewBox="0 0 24 24" stroke="currentColor" id="double-arrow-left"><path stroke-linecap="round" stroke-linejoin="round" stroke-width="2" d="M11 19l-7-7 7-7m8 14-7-7 7-7"/></symbol><symbol xmlns="http://www.w3.org/2000/svg" fill="none" viewBox="0 0 24 24" stroke="currentColor" id="double-arrow-right"><path stroke-linecap="round" stroke-linejoin="round" stroke-width="2" d="M13 5l7 7-7 7M5 5l7 7-7 7"/></symbol></svg>
<script>function traverseAndReplace(e){if(e.nodeType===Node.TEXT_NODE)e.nodeValue.includes("--")&&(e.nodeValue=e.nodeValue.replace(/--/g,"-⁠-"));else for(let t=0;t<e.childNodes.length;t++)traverseAndReplace(e.childNodes[t])}traverseAndReplace(document.body)</script></body></html>
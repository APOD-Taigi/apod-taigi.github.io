<!doctype html><html lang=en><head><title>Ngc 1097：有超新星 ê 捲螺仔星系 | 逐工一幅天文圖</title><meta charset=utf-8><meta name=apple-itunes-app content="app-id=1552530873"><meta name=viewport content="width=device-width,initial-scale=1,maximum-scale=1,user-scalable=no"><meta http-equiv=X-UA-Compatible content="IE=edge"><script async src="https://www.googletagmanager.com/gtag/js?id=G-TSYX69CJNK"></script><script>window.dataLayer=window.dataLayer||[];function gtag(){dataLayer.push(arguments)}gtag("js",new Date),gtag("config","G-TSYX69CJNK")</script><meta name=keywords content="逐工一幅天文圖"><meta property="og:locale" content='zh-Hant-TW'><meta property="og:type" content="article"><meta property="og:title" content="NGC 1097：有超新星 ê 捲螺仔星系"><meta property="og:description" content="這个捲螺仔星系下面彼支捲螺仔手骨是發生啥物代誌？是出現一粒超新星啦！"><meta property="og:url" content="https://apod.tw/daily/20231011/"><meta property="og:image" content="https://apod.nasa.gov/apod/image/2310/Ngc1097wSn_Miller_1008.gif"><link rel=canonical href=https://apod.tw/daily/20231011/><link rel=apple-touch-icon sizes=180x180 href=https://apod.tw/images/icons/apple-touch-icon.png><link rel=icon type=image/png sizes=32x32 href=https://apod.tw/images/icons/favicon-32x32.png><link rel=icon type=image/png sizes=16x16 href=https://apod.tw/images/icons/favicon-16x16.png><link rel=manifest href=https://apod.tw/images/icons/site.webmanifest><link rel=stylesheet href=https://apod.tw/css/styles.b7a895f560147df510abcad6d0425739c2eb925c20de0dd3cd9e7d6fea6c8d3a6ed9a0e34b6a960e330ef3d2401bd93f2c14bc84d65c57089c0a6977cf1ca427.css integrity="sha512-t6iV9WAUffUQq8rW0EJXOcLrklwg3g3TzZ59b+psjTpu2aDjS2qWDjMO89JAG9k/LBS8hNZcVwicCml3zxykJw=="></head><body><div class=nav-drop><div class=nav-body><a href=https://apod.tw/daily/ class=nav_item>往年 ê 圖</a>
<a href=https://apod.tw/categories/podcast/ class=nav_item>有聲 ê 圖</a>
<a href=https://apod.tw/bonus/ class=nav_item>其他文章</a>
<a href=https://apod.tw/lecture/ class=nav_item>天文台語教室</a>
<a href=https://apod.tw/tags/ class=nav_item>所有標籤</a>
<a href=https://apod.tw/vocabulary/ class=nav_item>天文台語詞彙對照表</a>
<a href=https://apod.tw/about/ class=nav_item>本站 ê 介紹</a>
<a href=https://apod.tw/faq/ class=nav_item>FAQ</a><div class=nav-close></div></div></div><header class=nav><nav class=nav-menu><div><a href=https://apod.tw/ class="nav-brand nav_item">逐工一幅天文圖</a>
<a href=https://apod.tw/ class="nav-subtitle nav_item">Astronomy Picture of the Day Taiwanese</a></div><div class=nav_bar-wrap><div class=nav_bar></div></div></nav></header><main><div class="wrap mt post"><div><p class=post_date>11. October 2023</p><h1 class=post_title>NGC 1097：有超新星 ê 捲螺仔星系</h1><div class=post_body><div class=post_inner><img src=https://apod.nasa.gov/apod/image/2310/Ngc1097wSn_Miller_1008.gif alt=/home/runner/work/apod-taigi.github.io/apod-taigi.github.io/content/daily/2023/10/20231011.md class=post_thumbnail><p><a href=/daily/>探索宇宙</a><sup id=fnref:1><a href=#fn:1 class=footnote-ref role=doc-noteref>1</a></sup>！逐工會揀一幅無仝款 ê 影像抑是相片，𤆬你熟似咱這个迷人 ê 宇宙，閣有<a href=/about/>專業天文學者</a><sup id=fnref:2><a href=#fn:2 class=footnote-ref role=doc-noteref>2</a></sup><a href=/categories/podcast/>為你</a><sup id=fnref:3><a href=#fn:3 class=footnote-ref role=doc-noteref>3</a></sup>解說<sup id=fnref:4><a href=#fn:4 class=footnote-ref role=doc-noteref>4</a></sup>。</p><ul><li>原始文章：<a href=https://apod.nasa.gov/apod/ap231011.html>NGC 1097: Spiral Galaxy with Supernova</a></li><li>影像資料：Telescope Live (<a href=https://en.wikipedia.org/wiki/Chile>Chile</a>); 影像處理 kah 版權：<a href=https://azstarman.net/About.htm>Bernard Miller</a></li><li>APOD ê 小編欲 kā 你講：<a href=https://www.facebook.com/events/3492928810970281>10 月 12 暗時 6 點 tī 美國 Houghton, Michigan 欲做 ê 代誌</a></li><li>台文翻譯：<a href=mailto:thianbun.taigi@gmail.com>An-Li Tsai</a> (<a href=https://phys.nsysu.edu.tw/>NSYSU</a>)</li></ul><div class=podcast><iframe src=https://open.firstory.me/embed/story/clp75xumj01zw010l1tujazlj height=180 width=500 frameborder=0 scrolling=no></iframe></div><h2 id=漢羅-ngc-1097有超新星-ê-捲螺仔星系>[漢羅] NGC 1097：有超新星 ê 捲螺仔星系</h2><p>這个捲螺仔星系下面彼支捲螺仔手骨是發生啥物代誌？
是出現一粒 <a href=https://imagine.gsfc.nasa.gov/science/objects/supernovae1.html>超新星</a> 啦！
頂個月，<a href=https://en.wikipedia.org/wiki/United_Arab_Emirates>阿拉伯聯合大公國</a> ê Al-Khatim 天文台 發現一粒 超新星 <a href=https://en.wikipedia.org/wiki/SN_2023rve>SN 2023rve</a>。
紲落來閣 <a href="https://www.astronomycenter.net/articles/2023/09/10/sn2023rve?l=en">發現</a> 伊 ê 特性 kah 大質量恆星死亡爆炸 ê 情形仝款，表示講伊嘛有可能留一粒 <a href=https://science.nasa.gov/astrophysics/focus-areas/black-holes/>烏洞</a> tī 遐。
捲螺仔星系 <a href=https://en.wikipedia.org/wiki/NGC_1097>NGC 1097</a> 是一个 tī 咱附近 ê 星系，才 4500 萬 <a href=https://spaceplace.nasa.gov/light-year/en/>光年</a> 遠爾爾，用細台望遠鏡就會使 tī 南天 ê <a href=https://chandra.harvard.edu/photo/constellations/fornax.html>天爐座</a> 方向看著伊。
這个星系會有名，毋但是因為伊有 <a href=https://apod.nasa.gov/apod/ap230508.html>足媠 ê 捲螺仔手骨</a>，嘛是因為伊有 <a href=https://apod.nasa.gov/apod/ap221116.html>暗淡 ê 噴射流</a>。
這个噴射流 和 伊 tī 古早時代 kah <a href=https://youtu.be/lXy3B2K47Qg>其他星系相挵</a> 留落來 ê <a href=https://apod.nasa.gov/apod/ap191116.html>恆星流</a> 有對同。
Kah 伊相挵 ê 星系，可能就是倒爿下跤 彼个 tī 捲螺仔手骨之間 ê 細粒星系。
<a href=https://azstarman.net/CDK/NGC1097_TL_SN.htm>這張影像</a> 是靠 兩張差幾若個月 ê 相片 <a href=https://www.livescience.com/why-do-we-blink.html>相疊比較</a>，才標出這粒新發現 ê 超新星。
Tī 厝邊星系 <a href=https://i.pinimg.com/1200x/f7/a4/09/f7a40951e62342cf0671e34dcb8dbec2.jpg>揣超新星</a> 是一項足重要 ê 工課，因為這會當決定咱 <a href=https://apod.nasa.gov/apod/ap231006.html>規个宇宙</a> ê <a href=https://apod.nasa.gov/diamond_jubilee/debate20.html>尺度</a> kah 脹大速度。
這是一个目前猶 <a href=https://blogs.nasa.gov/webb/2023/09/12/webb-confirms-accuracy-of-universes-expansion-rate-measured-by-hubble-deepens-mystery-of-hubble-constant-tension/>足緊張</a>、猶有 <a href=https://apod.nasa.gov/debate/debate.html>足濟爭論</a> ê 研究主題。</p><h2 id=poj-ngc-1097-ū-chhiau-sin-seng-ê-kńg-lê-á-seng-hē>[POJ] NGC 1097: Ū Chhiau-sin-seng ê Kńg-lê-á seng-hē</h2><p>Chit-ê kńg-lê-á seng-hē ē-bīn hit ki kńg-lê-á chhiú-kut sī hoat-seng siáⁿ-mih tāi-chì?
Sī chhut-hiān chi̍t-lia̍p chhiau-sin-seng lah!
Téng kò goe̍h, A-lá-pek Liân-ha̍p Tāi-kong-kok ê Al-Khatim Thian-bûn-tâi hoat-hiān chi̍t-lia̍p chhiau-sin-seng SN 2023rve.
Sòa--lo̍h-lâi koh hoat-hiān i ê te̍k-sèng kah tōa-chit-liōng hêng-chheⁿ sí-bông po̍k-chà ê chêng-hêng kāng-khoán, piáu-sī kóng i mā ū khó-lêng lâu chi̍t-lia̍p o͘-tōng tī hiah.
Kńg-lê-á seng-hē NGC 1097 sī chi̍t-ê tī lán hù-kīn ê seng-hē, chiah 4500 bān kng-nî hn̄g niā-niā, iōng sè tâi bōng-oán-kiàⁿ to̍h ē-sái tī lâm-thian ê Thian-lô͘-chō hong-hiòng khòaⁿ-tio̍h i.
Chit-ê seng-hē ē ū-miâ, m̄-nā sī in-ūi i ū chiok súi ê kńg-lê-á chhiú-kut, mā-sī in-ūi i ū àm-tām ê phùn-siā-liû.
Chit-ê phùn-siā-liû hām i tī kó͘-chá sî-tāi kah kî-thaⁿ seng-hē sio-lòng lâu--lo̍h-lâi ê hêng-chheⁿ-liû ū tùi-tâng.
Kah i sio-lòng ê seng-hē, khó-lêng to̍h sī tò-pêng ē-kha hit-ê tī kńg-lê-á chhiú-kut chi-kan ê sè-lia̍p seng-hē.
Chit-tiuⁿ iáⁿ-siōng sī khò nn̄g-tiuⁿ chha kúi-nā kò goe̍h ê siòng-phìⁿ sio-tha̍h pí-kàu, chiah pio chhut chit-lia̍p sin hoat-hiān ê chhiau-sin-seng.
Tī chhù-piⁿ seng-hē chhōe chhiau-sin-seng sī chi̍t-hāng chiok tiōng-iàu ê khang-khòe, in-ūi che ē-tàng koat-tēng lán kui-ê ú-tiū ê chhioh-tō͘ kah tiùⁿ-tōa-sok-tō͘.
Che sī chi̍t-ê bo̍k-chêng iáu chiok kín-tiuⁿ, iáu-ū chiok chē cheng-lūn ê gián-kiù chú-tê.</p><h2 id=kip-ngc-1097-ū-tshiau-sin-sing-ê-kńg-lê-á-sing-hē>[KIP] NGC 1097: Ū Tshiau-sin-sing ê Kńg-lê-á sing-hē</h2><p>Tsit-ê kńg-lê-á sing-hē ē-bīn hit ki kńg-lê-á tshiú-kut sī huat-sing siánn-mih tāi-tsì?
Sī tshut-hiān tsi̍t-lia̍p tshiau-sin-sing lah!
Tíng kò gue̍h, A-lá-pik Liân-ha̍p Tāi-kong-kok ê Al-Khatim Thian-bûn-tâi huat-hiān tsi̍t-lia̍p tshiau-sin-sing SN 2023rve.
Suà--lo̍h-lâi koh huat-hiān i ê ti̍k-sìng kah tuā-tsit-liōng hîng-tshenn sí-bông po̍k-tsà ê tsîng-hîng kāng-khuán, piáu-sī kóng i mā ū khó-lîng lâu tsi̍t-lia̍p oo-tōng tī hiah.
Kńg-lê-á sing-hē NGC 1097 sī tsi̍t-ê tī lán hù-kīn ê sing-hē, tsiah 4500 bān kng-nî hn̄g niā-niā, iōng sè tâi bōng-uán-kiànn to̍h ē-sái tī lâm-thian ê Thian-lôo-tsō hong-hiòng khuànn-tio̍h i.
Tsit-ê sing-hē ē ū-miâ, m̄-nā sī in-uī i ū tsiok suí ê kńg-lê-á tshiú-kut, mā-sī in-uī i ū àm-tām ê phùn-siā-liû.
Tsit-ê phùn-siā-liû hām i tī kóo-tsá sî-tāi kah kî-thann sing-hē sio-lòng lâu--lo̍h-lâi ê hîng-tshenn-liû ū tuì-tâng.
Kah i sio-lòng ê sing-hē, khó-lîng to̍h sī tò-pîng ē-kha hit-ê tī kńg-lê-á tshiú-kut tsi-kan ê sè-lia̍p sing-hē.
Tsit-tiunn iánn-siōng sī khò nn̄g-tiunn tsha kuí-nā kò gue̍h ê siòng-phìnn sio-tha̍h pí-kàu, tsiah pio tshut tsit-lia̍p sin huat-hiān ê tshiau-sin-sing.
Tī tshù-pinn sing-hē tshuē tshiau-sin-sing sī tsi̍t-hāng tsiok tiōng-iàu ê khang-khuè, in-uī tse ē-tàng kuat-tīng lán kui-ê ú-tiū ê tshioh-tōo kah tiùnn-tuā-sok-tōo.
Tse sī tsi̍t-ê bo̍k-tsîng iáu tsiok kín-tiunn, iáu-ū tsiok tsē tsing-lūn ê gián-kiù tsú-tê.</p><h2 id=english-ngc-1097-spiral-galaxy-with-supernova>[English] NGC 1097: Spiral Galaxy with Supernova</h2><p>What's happening in the lower arm of this spiral galaxy?
A <a href=https://imagine.gsfc.nasa.gov/science/objects/supernovae1.html>supernova</a>.
Last month, supernova <a href=https://en.wikipedia.org/wiki/SN_2023rve>SN 2023rve</a> was discovered with <a href=https://en.wikipedia.org/wiki/United_Arab_Emirates>UAE</a>'s Al-Khatim Observatory and later <a href="https://www.astronomycenter.net/articles/2023/09/10/sn2023rve?l=en">found</a> to be consistent with the death explosion of a massive star, possibly leaving behind a <a href=https://science.nasa.gov/astrophysics/focus-areas/black-holes/>black hole</a>.
Spiral galaxy <a href=https://en.wikipedia.org/wiki/NGC_1097>NGC 1097</a> is a relatively close 45 million <a href=https://spaceplace.nasa.gov/light-year/en/>light year</a>s away and visible with a small telescope toward the southern constellation of the Furnace (<a href=https://chandra.harvard.edu/photo/constellations/fornax.html>Fornax</a>).
The galaxy is notable not only for its <a href=https://apod.nasa.gov/apod/ap230508.html>picturesque spiral arms</a>, but also for <a href=https://apod.nasa.gov/apod/ap221116.html>faint jets</a> consistent with ancient <a href=https://apod.nasa.gov/apod/ap191116.html>star streams</a> left over from a <a href=https://youtu.be/lXy3B2K47Qg>galactic collision</a> -- possibly with the small galaxy seen between its arms on the lower left.
The <a href=https://azstarman.net/CDK/NGC1097_TL_SN.htm>featured image</a> highlights the new supernova by <a href=https://www.livescience.com/why-do-we-blink.html>blinking</a> between two exposures taken several months apart.
<a href=https://i.pinimg.com/1200x/f7/a4/09/f7a40951e62342cf0671e34dcb8dbec2.jpg>Finding supernovas</a> in nearby galaxies can be important in determining the <a href=https://apod.nasa.gov/diamond_jubilee/debate20.html>scale</a> and expansion rate of our <a href=https://apod.nasa.gov/apod/ap231006.html>entire universe</a> -- a topic currently of <a href=https://blogs.nasa.gov/webb/2023/09/12/webb-confirms-accuracy-of-universes-expansion-rate-measured-by-hubble-deepens-mystery-of-hubble-constant-tension/>unexpected tension</a> and <a href=https://apod.nasa.gov/debate/debate.html>much debate</a>.</p><h2 id=詞彙學習>詞彙學習</h2><table><thead><tr><th>漢羅</th><th>POJ</th><th>KIP</th><th>華語</th><th>English</th></tr></thead><tbody><tr><td>NGC 1097</td><td>NGC it-khòng-kiú-chhit</td><td>NGC it-khòng-kiú-tshit</td><td>NGC 1097</td><td>NGC 1097</td></tr><tr><td>超新星</td><td>chhiau-sin-seng</td><td>tshiau-sin-sing</td><td>超新星</td><td>supernova</td></tr><tr><td>SN 2023rve</td><td>SN jī-khòng-jī-sam rve</td><td>SN jī-khòng-jī-sam rve</td><td>SN 2023rve</td><td>SN 2023rve</td></tr><tr><td>捲螺仔星系</td><td>kńg-lê-á seng-hē</td><td>kńg-lê-á sing-hē</td><td>螺旋星系</td><td>spiral galaxy</td></tr><tr><td>捲螺仔手骨</td><td>kńg-lê-á chhiú-kut</td><td>kńg-lê-á tshiú-kut</td><td>旋臂</td><td>spiral arm</td></tr><tr><td>厝邊星系</td><td>chhù-piⁿ seng-hē</td><td>tshù-pinn sing-hē</td><td>鄰近星系</td><td>nearby galaxy</td></tr><tr><td>阿拉伯聯合大公國</td><td>A-lá-pek Liân-ha̍p Tāi-kong-kok</td><td>A-lá-pik Liân-ha̍p Tāi-kong-kok</td><td>阿拉伯聯合大公國</td><td>UAE</td></tr><tr><td>烏洞</td><td>o͘-tōng</td><td>oo-tōng</td><td>黑洞</td><td>black hole</td></tr><tr><td>天爐座</td><td>Thian-lô͘-chō</td><td>Thian-lôo-tsō</td><td>天爐座</td><td>Fornax</td></tr><tr><td>噴射流</td><td>phùn-siā-liû</td><td>phùn-siā-liû</td><td>噴射流</td><td>jet</td></tr><tr><td>恆星流</td><td>hêng-chheⁿ-liû</td><td>hîng-tshenn-liû</td><td>恆星流</td><td>star stream</td></tr><tr><td>脹大速度</td><td>tiùⁿ-tōa-sok-tō͘</td><td>tiùnn-tuā-sok-tōo</td><td>膨脹速度</td><td>expansion rate</td></tr></tbody></table><div class=footnotes role=doc-endnotes><hr><ol><li id=fn:1><p>阮嘛有 <a href=https://open.firstory.me/user/apod-taigi>Podcast</a>、<a href=https://www.facebook.com/APOD.Taigi>面冊</a>、<a href=https://www.instagram.com/apod_taigi/>Instagram</a>、<a href=https://twitter.com/ApodTaigi>Twitter</a>，會逐工 kā 你提醒有新 ê 翻譯 kah 錄音。閣有 <a href=https://www.youtube.com/channel/UCYVba_DGrS093Oy4hnP28SQ>YouTube</a> 頻道，有當時仔會出新 ê 影片，緊來追蹤！&#160;<a href=#fnref:1 class=footnote-backref role=doc-backlink>&#8617;&#xfe0e;</a></p></li><li id=fn:2><p><a href=/about/>本站 ê 介紹 (台語/華語)</a>、<a href=/faq/>FAQ (華語)</a>&#160;<a href=#fnref:2 class=footnote-backref role=doc-backlink>&#8617;&#xfe0e;</a></p></li><li id=fn:3><p>看無台文？阮讀予你聽！<a href=/categories/podcast/>已經錄過 ê 文章</a>&#160;<a href=#fnref:3 class=footnote-backref role=doc-backlink>&#8617;&#xfe0e;</a></p></li><li id=fn:4><p>本網站 2025 年度由文化部補助。&#160;<a href=#fnref:4 class=footnote-backref role=doc-backlink>&#8617;&#xfe0e;</a></p></li></ol></div></div><div class="post_extra mb-2"><div class=copy data-before="Share Story" data-after="Link Copied"><svg class="icon"><use xlink:href="#copy"/></svg></div></div><div></div></div></div><div class='grid-2 post_nav'><span class=post_prev><svg class="icon icon_scale"><use xlink:href="#double-arrow-left"/></svg>
<a href=https://apod.tw/daily/20231010/>昨昏 ê 圖：藏 tī 獵戶座星雲內底 ê Webb 影像</a>
</span><span class=post_next><a href=https://apod.tw/daily/20231012/>明仔載 ê 圖：造父四</a>
<svg class="icon icon_scale"><use xlink:href="#double-arrow-right"/></svg></span></div></div></main><footer class="footer wrap pale"><p>&copy;&nbsp;<span class=year></span>&nbsp;逐工一幅天文圖</p></footer><script src=https://apod.tw/js/index.min.550c4f251c1f4a54f16a77469e9fd98841a8fcaf7db67bdac7ce2e3aafcfa97a2725cd41bd1361614240b9b606e01f22f85a4e8a289749b9e4d1d1c1be5669f9.js></script><svg width="0" height="0" class="hidden"><symbol xmlns="http://www.w3.org/2000/svg" viewBox="0 0 699.428 699.428" id="copy"><path d="M502.714.0H240.428C194.178.0 153 42.425 153 87.429l-25.267.59c-46.228.0-84.019 41.834-84.019 86.838V612c0 45.004 41.179 87.428 87.429 87.428H459c46.249.0 87.428-42.424 87.428-87.428h21.857c46.25.0 87.429-42.424 87.429-87.428v-349.19L502.714.0zM459 655.715H131.143c-22.95.0-43.714-21.441-43.714-43.715V174.857c0-22.272 18.688-42.993 41.638-42.993l23.933-.721v393.429C153 569.576 194.178 612 240.428 612h262.286c0 22.273-20.765 43.715-43.714 43.715zm153-131.143c0 22.271-20.765 43.713-43.715 43.713H240.428c-22.95.0-43.714-21.441-43.714-43.713V87.429c0-22.272 20.764-43.714 43.714-43.714H459c-.351 50.337.0 87.975.0 87.975.0 45.419 40.872 86.882 87.428 86.882H612v306zm-65.572-349.715c-23.277.0-43.714-42.293-43.714-64.981V44.348L612 174.857h-65.572zm-43.714 131.537H306c-12.065.0-21.857 9.77-21.857 21.835s9.792 21.835 21.857 21.835h196.714c12.065.0 21.857-9.771 21.857-21.835.0-12.065-9.792-21.835-21.857-21.835zm0 109.176H306c-12.065.0-21.857 9.77-21.857 21.834.0 12.066 9.792 21.836 21.857 21.836h196.714c12.065.0 21.857-9.77 21.857-21.836.0-12.064-9.792-21.834-21.857-21.834z"/></symbol><symbol viewBox="0 0 53 42" xmlns="http://www.w3.org/2000/svg" id="double-arrow"><path d="M.595 39.653a1.318 1.318.0 010-1.864L16.55 21.833a1.318 1.318.0 000-1.863L.595 4.014a1.318 1.318.0 010-1.863L2.125.62a1.318 1.318.0 011.864.0l19.35 19.349a1.318 1.318.0 010 1.863l-19.35 19.35a1.318 1.318.0 01-1.863.0zm29 0a1.318 1.318.0 010-1.864L45.55 21.833a1.318 1.318.0 000-1.863L29.595 4.014a1.318 1.318.0 010-1.863l1.53-1.53a1.318 1.318.0 011.864.0l19.35 19.349a1.318 1.318.0 010 1.863l-19.35 19.35a1.318 1.318.0 01-1.863.0z"/></symbol><symbol xmlns="http://www.w3.org/2000/svg" fill="none" viewBox="0 0 24 24" stroke="currentColor" id="double-arrow-left"><path stroke-linecap="round" stroke-linejoin="round" stroke-width="2" d="M11 19l-7-7 7-7m8 14-7-7 7-7"/></symbol><symbol xmlns="http://www.w3.org/2000/svg" fill="none" viewBox="0 0 24 24" stroke="currentColor" id="double-arrow-right"><path stroke-linecap="round" stroke-linejoin="round" stroke-width="2" d="M13 5l7 7-7 7M5 5l7 7-7 7"/></symbol></svg>
<script>function traverseAndReplace(e){if(e.nodeType===Node.TEXT_NODE)e.nodeValue.includes("--")&&(e.nodeValue=e.nodeValue.replace(/--/g,"-⁠-"));else for(let t=0;t<e.childNodes.length;t++)traverseAndReplace(e.childNodes[t])}traverseAndReplace(document.body)</script></body></html>
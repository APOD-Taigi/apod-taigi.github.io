<!doctype html><html lang=en><head><title>地球看著 ê 木星 kah 金星 | 逐工一幅天文圖</title><meta charset=utf-8><meta name=apple-itunes-app content="app-id=1552530873"><meta name=viewport content="width=device-width,initial-scale=1,maximum-scale=1,user-scalable=no"><meta http-equiv=X-UA-Compatible content="IE=edge"><script async src="https://www.googletagmanager.com/gtag/js?id=G-TSYX69CJNK"></script><script>window.dataLayer=window.dataLayer||[];function gtag(){dataLayer.push(arguments)}gtag("js",new Date),gtag("config","G-TSYX69CJNK")</script><meta name=keywords content="逐工一幅天文圖"><meta property="og:locale" content='zh-Hant-TW'><meta property="og:type" content="article"><meta property="og:title" content="地球看著 ê 木星 kah 金星"><meta property="og:description" content="2012 年 ê 金木合相，毋管你蹛 tī 地球佗位，日落了後攏看會著。"><meta property="og:url" content="https://apod.tw/daily/20230306/"><meta property="og:image" content="https://apod.nasa.gov/apod/fap/image/2303/jupiterpersonvenus_nikodem_960.jpg"><link rel=canonical href=https://apod.tw/daily/20230306/><link rel=apple-touch-icon sizes=180x180 href=https://apod.tw/images/icons/apple-touch-icon.png><link rel=icon type=image/png sizes=32x32 href=https://apod.tw/images/icons/favicon-32x32.png><link rel=icon type=image/png sizes=16x16 href=https://apod.tw/images/icons/favicon-16x16.png><link rel=manifest href=https://apod.tw/images/icons/site.webmanifest><link rel=stylesheet href=https://apod.tw/css/styles.b7a895f560147df510abcad6d0425739c2eb925c20de0dd3cd9e7d6fea6c8d3a6ed9a0e34b6a960e330ef3d2401bd93f2c14bc84d65c57089c0a6977cf1ca427.css integrity="sha512-t6iV9WAUffUQq8rW0EJXOcLrklwg3g3TzZ59b+psjTpu2aDjS2qWDjMO89JAG9k/LBS8hNZcVwicCml3zxykJw=="></head><body><div class=nav-drop><div class=nav-body><a href=https://apod.tw/daily/ class=nav_item>往年 ê 圖</a>
<a href=https://apod.tw/categories/podcast/ class=nav_item>有聲 ê 圖</a>
<a href=https://apod.tw/bonus/ class=nav_item>其他文章</a>
<a href=https://apod.tw/lecture/ class=nav_item>天文台語教室</a>
<a href=https://apod.tw/tags/ class=nav_item>所有標籤</a>
<a href=https://apod.tw/vocabulary/ class=nav_item>天文台語詞彙對照表</a>
<a href=https://apod.tw/about/ class=nav_item>本站 ê 介紹</a>
<a href=https://apod.tw/faq/ class=nav_item>FAQ</a><div class=nav-close></div></div></div><header class=nav><nav class=nav-menu><div><a href=https://apod.tw/ class="nav-brand nav_item">逐工一幅天文圖</a>
<a href=https://apod.tw/ class="nav-subtitle nav_item">Astronomy Picture of the Day Taiwanese</a></div><div class=nav_bar-wrap><div class=nav_bar></div></div></nav></header><main><div class="wrap mt post"><div><p class=post_date>06. March 2023</p><h1 class=post_title>地球看著 ê 木星 kah 金星</h1><div class=post_body><div class=post_inner><img src=https://apod.nasa.gov/apod/fap/image/2303/jupiterpersonvenus_nikodem_960.jpg alt=/home/runner/work/apod-taigi.github.io/apod-taigi.github.io/content/daily/2023/03/20230306.md class=post_thumbnail><p><a href=/daily/>探索宇宙</a><sup id=fnref:1><a href=#fn:1 class=footnote-ref role=doc-noteref>1</a></sup>！逐工會揀一幅無仝款 ê 影像抑是相片，𤆬你熟似咱這个迷人 ê 宇宙，閣有<a href=/about/>專業天文學者</a><sup id=fnref:2><a href=#fn:2 class=footnote-ref role=doc-noteref>2</a></sup><a href=/categories/podcast/>為你</a><sup id=fnref:3><a href=#fn:3 class=footnote-ref role=doc-noteref>3</a></sup>解說<sup id=fnref:4><a href=#fn:4 class=footnote-ref role=doc-noteref>4</a></sup>。</p><ul><li>原始文章：<a href=https://apod.nasa.gov/apod/ap230306.html>Jupiter and Venus from Earth</a></li><li>影像來源 kah 版權：<a href=https://www.instagram.com/marek.nikodem.niki/>Marek Nikodem</a> (<a href=https://scienceinpoland.pap.pl/en/news/news%2C406244%2Clarge-amateur-telescope-launched-in-niedzwiady.html>PPSAE</a>)</li><li>木金合相 ê 相簿:<a href="https://www.facebook.com/media/set/?set=a.183908144337771&amp;type=3">投稿到 APOD</a></li><li>台文翻譯：<a href=mailto:thianbun.taigi@gmail.com>An-Li Tsai</a> (<a href=https://www.astro.ncu.edu.tw>NCU</a>)</li></ul><div class=podcast><iframe src=https://open.firstory.me/embed/story/clgb2idqa00bl01x40t7k0l5y height=180 width=500 frameborder=0 scrolling=no></iframe></div><h2 id=漢羅-地球看--著-ê-木星-kah-金星>[漢羅] 地球看--著 ê 木星 kah 金星</h2><p>這 tī 地球逐位攏看會著。
2012 年 ê 金木合相，<a href=https://apod.nasa.gov/apod/ap120307.html>毋管你蹛 tī 地球佗位</a>，日落了後攏看會著。
毋管你 tī 地球佗位，只要西爿地平線彼搭 ê 天氣袂䆀，你就看會著這个現象。
這張 2012 年翕--ê 相片，是一个有創意 ê 攝影師 tī <a href=https://en.wikipedia.org/wiki/Poland>波蘭</a> 旅行 ê 時陣，行到離 <a href=https://en.wikipedia.org/wiki/Szubin>Szubin 鎮</a> ê 燈火較遠 ê 所在，欲翕 <a href="http://www.youtube.com/watch?v=x8br4JiFEik">兩粒行星</a> 合相 ê 相片。
因為這兩粒 <a href=https://apod.nasa.gov/apod/ap120316.html>遮爾光 ê 行星</a> tī 天頂 ê 視距離才 <a href=http://www.universetoday.com/94113/venus-jupiter-conjunction-march-15th-2012/>3 度遠</a> 爾爾，所以伊 ê 查某囝煞激出這个 <a href=https://i.pinimg.com/originals/03/f3/e5/03f3e504f99ee70a9b29dd472be70483.jpg>趣味 ê 動作</a> 來。
背景是 <a href=https://apod.nasa.gov/apod/ap050620.html>日落 ê 暗淡紅光</a>。
這個月日落了後，木星 kah 金星 會 <a href=https://apod.nasa.gov/apod/ap230305.html>閣出現金木合相</a> ê 現象。
差不多一禮拜前，in 兩粒 tī 天頂 ê 視距離 是 <a href=https://apod.nasa.gov/apod/ap230304.html>比 1 度閣較近</a>。</p><h2 id=poj-tē-kiû-khòaⁿ--tioh-ê-bok-chheⁿ-kah-kim-chheⁿ>[POJ] Tē-kiû khòaⁿ--tio̍h ê Bo̍k-chheⁿ kah Kim-chheⁿ</h2><p>Che tī Tē-kiû ta̍k ūi lóng khòaⁿ-ē-tio̍h.
2012 nî ê Kim-bo̍k-ha̍p-siòng, m̄-koán lí tòa tī Tē-kiû toh-ūi, ji̍t-lo̍h liáu-āu lóng khòaⁿ-ē-tio̍h.
M̄-koán lí tī Tē-kiû toh-ūi, chí-iàu sai-pêng tē-pêng-sòaⁿ hit-tah ê thiⁿ-khì bē-bái, lí to̍h khòaⁿ-ē-tio̍h chit ê hiān-siōng.
Chit tiuⁿ 2012 nî hip--ê siòng-phìⁿ, sī chi̍t-ê ū chhòng-ì ê liap-iáⁿ-su tī Pho-lân lú-hêng ê sî-chūn, kiâⁿ kàu lī Szubin tìn ê teng-hóe khah hn̄g ê só͘-chāi, beh hip nn̄g lia̍p kiâⁿ-chheⁿ ha̍p-siòng ê siòng-phìⁿ.
In-ūi chit nn̄g lia̍p chiah-nī kng ê kiâⁿ-chheⁿ tī thiⁿ-téng ê sī-kū-lī chiah 3 tō͘ hn̄g niā-niā, só͘-í i ê cha-bó͘-kiáⁿ soah kek-chhut chit-ê chhù-bī ê tōng-chok lâi.
Pōe-kéng sī ji̍t-lo̍h ê àm-tām âng-kng.
Chit kò goe̍h ji̍t-lo̍h liáu-āu, Bo̍k-chheⁿ kah Kim-chheⁿ ē koh chhut-hiān Kim-bo̍k-ha̍p-siòng ê hiān-siōng.
Chha-put-to chi̍t lé-pài chêng, in nn̄g-lia̍p tī thiⁿ-téng ê sī-kū-lī sī pí 1 tō͘ koh khah kīn.</p><h2 id=kip-tē-kiû-khuànn--tioh-ê-bok-tshenn-kah-kim-tshenn>[KIP] Tē-kiû khuànn--tio̍h ê Bo̍k-tshenn kah Kim-tshenn</h2><p>Tse tī Tē-kiû ta̍k uī lóng khuànn-ē-tio̍h.
2012 nî ê Kim-bo̍k-ha̍p-siòng, m̄-kuán lí tuà tī Tē-kiû toh-uī, ji̍t-lo̍h liáu-āu lóng khuànn-ē-tio̍h.
M̄-kuán lí tī Tē-kiû toh-uī, tsí-iàu sai-pîng tē-pîng-suànn hit-tah ê thinn-khì bē-bái, lí to̍h khuànn-ē-tio̍h tsit ê hiān-siōng.
Tsit tiunn 2012 nî hip--ê siòng-phìnn, sī tsi̍t-ê ū tshòng-ì ê liap-iánn-su tī Pho-lân lú-hîng ê sî-tsūn, kiânn kàu lī Szubin tìn ê ting-hué khah hn̄g ê sóo-tsāi, beh hip nn̄g lia̍p kiânn-tshenn ha̍p-siòng ê siòng-phìnn.
In-uī tsit nn̄g lia̍p tsiah-nī kng ê kiânn-tshenn tī thinn-tíng ê sī-kū-lī tsiah 3 tōo hn̄g niā-niā, sóo-í i ê tsa-bóo-kiánn suah kik-tshut tsit-ê tshù-bī ê tōng-tsok lâi.
Puē-kíng sī ji̍t-lo̍h ê àm-tām âng-kng.
Tsit kò gue̍h ji̍t-lo̍h liáu-āu, Bo̍k-tshenn kah Kim-tshenn ē koh tshut-hiān Kim-bo̍k-ha̍p-siòng ê hiān-siōng.
Tsha-put-to tsi̍t lé-pài tsîng, in nn̄g-lia̍p tī thinn-tíng ê sī-kū-lī sī pí 1 tōo koh khah kīn.</p><h2 id=english-jupiter-and-venus-from-earth>[English] Jupiter and Venus from Earth</h2><p>It was visible around the world.
The sunset conjunction of Jupiter and Venus in 2012 was visible almost <a href=https://apod.nasa.gov/apod/ap120307.html>no matter where you lived</a> on Earth.
Anyone on the planet with a clear western horizon at sunset could see them.
Pictured here in 2012, a creative photographer traveled away from the town lights of <a href=https://en.wikipedia.org/wiki/Szubin>Szubin</a>, <a href=https://en.wikipedia.org/wiki/Poland>Poland</a> to image a near closest approach of the <a href="http://www.youtube.com/watch?v=x8br4JiFEik">two planets</a>.
The <a href=https://apod.nasa.gov/apod/ap120316.html>bright planets</a> were then separated only by <a href=http://www.universetoday.com/94113/venus-jupiter-conjunction-march-15th-2012/>three degrees</a> and his daughter struck a <a href=https://i.pinimg.com/originals/03/f3/e5/03f3e504f99ee70a9b29dd472be70483.jpg>humorous pose</a>.
A faint <a href=https://apod.nasa.gov/apod/ap050620.html>red sunset</a> still glowed in the background.
Jupiter and Venus are <a href=https://apod.nasa.gov/apod/ap230305.html>together again</a> this month after sunset, <a href=https://apod.nasa.gov/apod/ap230304.html>passing within a degree</a> of each other about a week ago.</p><h2 id=詞彙學習>詞彙學習</h2><table><thead><tr><th>漢羅</th><th>POJ</th><th>KIP</th><th>華語</th><th>English</th></tr></thead><tbody><tr><td>金星</td><td>Kim-chheⁿ</td><td>Kim-tshenn</td><td>金星</td><td>Venus</td></tr><tr><td>木星</td><td>Bo̍k-chheⁿ</td><td>Bo̍k-tshenn</td><td>木星</td><td>Jupiter</td></tr><tr><td>合相</td><td>ha̍p-siòng</td><td>ha̍p-siòng</td><td>合相</td><td>conjunction</td></tr><tr><td>金木合相</td><td>Kim-bo̍k-ha̍p-siòng</td><td>Kim-bo̍k-ha̍p-siòng</td><td>金木合相</td><td>conjunction of Venus and Jupiter</td></tr></tbody></table><div class=footnotes role=doc-endnotes><hr><ol><li id=fn:1><p>阮嘛有 <a href=https://open.firstory.me/user/apod-taigi>Podcast</a>、<a href=https://www.facebook.com/APOD.Taigi>面冊</a>、<a href=https://www.instagram.com/apod_taigi/>Instagram</a>、<a href=https://twitter.com/ApodTaigi>Twitter</a>，會逐工 kā 你提醒有新 ê 翻譯 kah 錄音。閣有 <a href=https://www.youtube.com/channel/UCYVba_DGrS093Oy4hnP28SQ>YouTube</a> 頻道，有當時仔會出新 ê 影片，緊來追蹤！&#160;<a href=#fnref:1 class=footnote-backref role=doc-backlink>&#8617;&#xfe0e;</a></p></li><li id=fn:2><p><a href=/about/>本站 ê 介紹 (台語/華語)</a>、<a href=/faq/>FAQ (華語)</a>&#160;<a href=#fnref:2 class=footnote-backref role=doc-backlink>&#8617;&#xfe0e;</a></p></li><li id=fn:3><p>看無台文？阮讀予你聽！<a href=/categories/podcast/>已經錄過 ê 文章</a>&#160;<a href=#fnref:3 class=footnote-backref role=doc-backlink>&#8617;&#xfe0e;</a></p></li><li id=fn:4><p>本網站 2025 年度由文化部補助。&#160;<a href=#fnref:4 class=footnote-backref role=doc-backlink>&#8617;&#xfe0e;</a></p></li></ol></div></div><div class="post_extra mb-2"><div class=copy data-before="Share Story" data-after="Link Copied"><svg class="icon"><use xlink:href="#copy"/></svg></div></div><div></div></div></div><div class='grid-2 post_nav'><span class=post_prev><svg class="icon icon_scale"><use xlink:href="#double-arrow-left"/></svg>
<a href=https://apod.tw/daily/20230305/>昨昏 ê 圖：意大利天頂 ê 木星 kah 金星</a>
</span><span class=post_next><a href=https://apod.tw/daily/20230307/>明仔載 ê 圖：深空影像：大麥哲倫星雲</a>
<svg class="icon icon_scale"><use xlink:href="#double-arrow-right"/></svg></span></div></div></main><footer class="footer wrap pale"><p>&copy;&nbsp;<span class=year></span>&nbsp;逐工一幅天文圖</p></footer><script src=https://apod.tw/js/index.min.550c4f251c1f4a54f16a77469e9fd98841a8fcaf7db67bdac7ce2e3aafcfa97a2725cd41bd1361614240b9b606e01f22f85a4e8a289749b9e4d1d1c1be5669f9.js></script><svg width="0" height="0" class="hidden"><symbol xmlns="http://www.w3.org/2000/svg" viewBox="0 0 699.428 699.428" id="copy"><path d="M502.714.0H240.428C194.178.0 153 42.425 153 87.429l-25.267.59c-46.228.0-84.019 41.834-84.019 86.838V612c0 45.004 41.179 87.428 87.429 87.428H459c46.249.0 87.428-42.424 87.428-87.428h21.857c46.25.0 87.429-42.424 87.429-87.428v-349.19L502.714.0zM459 655.715H131.143c-22.95.0-43.714-21.441-43.714-43.715V174.857c0-22.272 18.688-42.993 41.638-42.993l23.933-.721v393.429C153 569.576 194.178 612 240.428 612h262.286c0 22.273-20.765 43.715-43.714 43.715zm153-131.143c0 22.271-20.765 43.713-43.715 43.713H240.428c-22.95.0-43.714-21.441-43.714-43.713V87.429c0-22.272 20.764-43.714 43.714-43.714H459c-.351 50.337.0 87.975.0 87.975.0 45.419 40.872 86.882 87.428 86.882H612v306zm-65.572-349.715c-23.277.0-43.714-42.293-43.714-64.981V44.348L612 174.857h-65.572zm-43.714 131.537H306c-12.065.0-21.857 9.77-21.857 21.835s9.792 21.835 21.857 21.835h196.714c12.065.0 21.857-9.771 21.857-21.835.0-12.065-9.792-21.835-21.857-21.835zm0 109.176H306c-12.065.0-21.857 9.77-21.857 21.834.0 12.066 9.792 21.836 21.857 21.836h196.714c12.065.0 21.857-9.77 21.857-21.836.0-12.064-9.792-21.834-21.857-21.834z"/></symbol><symbol viewBox="0 0 53 42" xmlns="http://www.w3.org/2000/svg" id="double-arrow"><path d="M.595 39.653a1.318 1.318.0 010-1.864L16.55 21.833a1.318 1.318.0 000-1.863L.595 4.014a1.318 1.318.0 010-1.863L2.125.62a1.318 1.318.0 011.864.0l19.35 19.349a1.318 1.318.0 010 1.863l-19.35 19.35a1.318 1.318.0 01-1.863.0zm29 0a1.318 1.318.0 010-1.864L45.55 21.833a1.318 1.318.0 000-1.863L29.595 4.014a1.318 1.318.0 010-1.863l1.53-1.53a1.318 1.318.0 011.864.0l19.35 19.349a1.318 1.318.0 010 1.863l-19.35 19.35a1.318 1.318.0 01-1.863.0z"/></symbol><symbol xmlns="http://www.w3.org/2000/svg" fill="none" viewBox="0 0 24 24" stroke="currentColor" id="double-arrow-left"><path stroke-linecap="round" stroke-linejoin="round" stroke-width="2" d="M11 19l-7-7 7-7m8 14-7-7 7-7"/></symbol><symbol xmlns="http://www.w3.org/2000/svg" fill="none" viewBox="0 0 24 24" stroke="currentColor" id="double-arrow-right"><path stroke-linecap="round" stroke-linejoin="round" stroke-width="2" d="M13 5l7 7-7 7M5 5l7 7-7 7"/></symbol></svg>
<script>function traverseAndReplace(e){if(e.nodeType===Node.TEXT_NODE)e.nodeValue.includes("--")&&(e.nodeValue=e.nodeValue.replace(/--/g,"-⁠-"));else for(let t=0;t<e.childNodes.length;t++)traverseAndReplace(e.childNodes[t])}traverseAndReplace(document.body)</script></body></html>
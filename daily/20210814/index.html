<!doctype html><html lang=en><head><title>島宇宙 kah 宇宙沙 | 逐工一幅天文圖</title><meta charset=utf-8><meta name=apple-itunes-app content="app-id=1552530873"><meta name=viewport content="width=device-width,initial-scale=1,maximum-scale=1,user-scalable=no"><meta http-equiv=X-UA-Compatible content="IE=edge"><script async src="https://www.googletagmanager.com/gtag/js?id=G-TSYX69CJNK"></script><script>window.dataLayer=window.dataLayer||[];function gtag(){dataLayer.push(arguments)}gtag("js",new Date),gtag("config","G-TSYX69CJNK")</script><meta name=keywords content="逐工一幅天文圖"><meta property="og:locale" content='zh-Hant-TW'><meta property="og:type" content="article"><meta property="og:title" content="島宇宙 kah 宇宙沙"><meta property="og:description" content="這是 tī 逐年攏有 ê 英仙座流星上濟彼陣看著 ê。流星光 ùi 倒爿下跤行到正爿頂懸。"><meta property="og:url" content="https://apod.tw/daily/20210814/"><meta property="og:image" content="https://apod.nasa.gov/apod/fap/image/2108/IMG_20210813_143919_1024.jpg"><link rel=canonical href=https://apod.tw/daily/20210814/><link rel=apple-touch-icon sizes=180x180 href=https://apod.tw/images/icons/apple-touch-icon.png><link rel=icon type=image/png sizes=32x32 href=https://apod.tw/images/icons/favicon-32x32.png><link rel=icon type=image/png sizes=16x16 href=https://apod.tw/images/icons/favicon-16x16.png><link rel=manifest href=https://apod.tw/images/icons/site.webmanifest><link rel=stylesheet href=https://apod.tw/css/styles.b7a895f560147df510abcad6d0425739c2eb925c20de0dd3cd9e7d6fea6c8d3a6ed9a0e34b6a960e330ef3d2401bd93f2c14bc84d65c57089c0a6977cf1ca427.css integrity="sha512-t6iV9WAUffUQq8rW0EJXOcLrklwg3g3TzZ59b+psjTpu2aDjS2qWDjMO89JAG9k/LBS8hNZcVwicCml3zxykJw=="></head><body><div class=nav-drop><div class=nav-body><a href=https://apod.tw/daily/ class=nav_item>往年 ê 圖</a>
<a href=https://apod.tw/categories/podcast/ class=nav_item>有聲 ê 圖</a>
<a href=https://apod.tw/bonus/ class=nav_item>其他文章</a>
<a href=https://apod.tw/lecture/ class=nav_item>天文台語教室</a>
<a href=https://apod.tw/tags/ class=nav_item>所有標籤</a>
<a href=https://apod.tw/vocabulary/ class=nav_item>天文台語詞彙對照表</a>
<a href=https://apod.tw/about/ class=nav_item>本站 ê 介紹</a>
<a href=https://apod.tw/faq/ class=nav_item>FAQ</a><div class=nav-close></div></div></div><header class=nav><nav class=nav-menu><div><a href=https://apod.tw/ class="nav-brand nav_item">逐工一幅天文圖</a>
<a href=https://apod.tw/ class="nav-subtitle nav_item">Astronomy Picture of the Day Taiwanese</a></div><div class=nav_bar-wrap><div class=nav_bar></div></div></nav></header><main><div class="wrap mt post"><div><p class=post_date>14. August 2021</p><h1 class=post_title>島宇宙 kah 宇宙沙</h1><div class=post_body><div class=post_inner><img src=https://apod.nasa.gov/apod/fap/image/2108/IMG_20210813_143919_1024.jpg alt=/home/runner/work/apod-taigi.github.io/apod-taigi.github.io/content/daily/2021/08/20210814.md class=post_thumbnail><p><a href=/daily/>探索宇宙</a><sup id=fnref:1><a href=#fn:1 class=footnote-ref role=doc-noteref>1</a></sup>！逐工會揀一幅無仝款 ê 影像抑是相片，𤆬你熟似咱這个迷人 ê 宇宙，閣有<a href=/about/>專業天文學者</a><sup id=fnref:2><a href=#fn:2 class=footnote-ref role=doc-noteref>2</a></sup><a href=/categories/podcast/>為你</a><sup id=fnref:3><a href=#fn:3 class=footnote-ref role=doc-noteref>3</a></sup>解說<sup id=fnref:4><a href=#fn:4 class=footnote-ref role=doc-noteref>4</a></sup>。</p><ul><li>原始文章：<a href=https://apod.nasa.gov/apod/ap210814.html>Island Universe, Cosmic Sand</a></li><li>影像來源 kah <a href=https://apod.nasa.gov/apod/fap/lib/about_apod.html#srapply>版權</a>：<a href=https://www.instagram.com/marzena_astrophotography/>Marzena Rogozinska</a></li><li>投稿予 APOD：<a href="https://www.facebook.com/media/set/?vanity=APOD.Sky&amp;set=a.3855532511217606">2021 年 ê 英仙座流星雨</a></li><li>台文翻譯：<a href=mailto:thianbun.taigi@gmail.com>An-Li Tsai</a> (<a href=https://www.astro.ncu.edu.tw>NCU</a>)</li></ul><div class=podcast><iframe src=https://open.firstory.me/embed/story/ckzu2tf1012o10990y84ls1hc height=180 width=500 frameborder=0 scrolling=no></iframe></div><h2 id=漢羅-島宇宙-kah-宇宙沙>[漢羅] 島宇宙 kah 宇宙沙</h2><p>咱銀河系內底 ê 恆星 to̍h tī 這个目睭看會著 ê 視野內底四界攏是。
這張是 8 月 13 半暝了後 tī 波蘭 Busko-Zdroj ê 夜空感光 30 秒鐘翕著 ê <a href=https://solarsystem.nasa.gov/asteroids-comets-and-meteors/meteors-and-meteorites/perseids/in-depth/>英仙座流星</a> ê <a href=https://apod.nasa.gov/apod/ap180817.html>彩色光跡</a>。
<a href=https://blogs.nasa.gov/Watch_the_Skies/2021/07/30/the-perseids-are-on-the-rise/>逐年攏有英仙座流星</a>，這是 tī 流星上濟彼陣看著 ê。
流星光 ùi 倒爿下跤到正爿頂懸。
宇宙沙噴甲四界攏是，這攏是週期性彗星 Swift-Tuttle ê 沙塗。
In ê 速度是一秒鐘 60 公里緊，迵過地球大氣層 ê 時陣會蒸發。
Tī 這幅圖中央倚正爿頂懸，比銀河系恆星閣較遠 ê 所在，有一个 <a href=https://apod.nasa.gov/apod/ap200430.html>島宇宙</a> 叫做 M31，嘛叫做仙女座星系。
<a href=http://www.messier.seds.org/m/m031.html>仙女座星系</a> 是直接用目睭 to̍h 會當看著 ê 上遠 ê 天體，有 2500 萬光年遠。
毋閣咱目睭拄開始看著 ê 流星軌跡，離咱地球表面才 <a href=https://apod.nasa.gov/apod/ap210724.html>100 公里</a> 遠爾爾。
軌跡尾溜指向 ê 流星雨 <a href=https://apod.nasa.gov/apod/ap070812.html>輻射點</a> 是 tī 英仙座，to̍h tī 這幅圖 ê 倒爿下跤。
綴這粒足光 ê 英仙座流星 ê 軌跡到倒爿下跤，會當看著英仙座 ê <a href=https://apod.nasa.gov/apod/ap201118.html>雙星團</a> NGC 869 kah NGC 884 ê 恆星。</p><h2 id=poj-tó-ú-tiū-kah-ú-tiū-soa>[POJ] Tó-ú-tiū kah Ú-tiū-soa</h2><p>Lán Gîn-hô-hē lāi-té ê hêng-chhiⁿ to̍h tī chit-ê ba̍k-chiu khòaⁿ-ē-tio̍h ê sī-iá lāi-té sì-kòe lóng-sī.
Chit-tiuⁿ sī poeh goe̍h cha̍p-saⁿ pòaⁿ-mî liáu-āu tī Pho-lân Busko-Zdroj ê iā-khong kám-kng saⁿ-cha̍p bió-cheng hip-tio̍h ê Eng-sian-chō liû-chhiⁿ ê chhái-sek kng-jiah .
Ta̍k-nî lóng ū Eng-sian-chō liû-chhiⁿ, che sī tī liû-chhiⁿ siōng-chōe hit-chūn khòaⁿ--tio̍h-ê.
Liû-chhiⁿ-kng ùi tò-pêng ē-kha kàu chiàⁿ-pêng téng-koân.
Ú-tiū-soa phùn kah sì-kòe lóng-sī, che sī chiu-kî-sèng hūi-chhiⁿ Swift-Tuttle ê soa-thô͘.
In ê sok-tō͘ sī chi̍t-bió-cheng la̍k-cha̍p kong-lí kín, thàng-kòe Tē-kiû tōa-khì-chân ê sî-chūn ē cheng-hoat.
Tī chit-pak-tô͘ tiong-ng óa chiàⁿ-pêng téng-koân, pí Gîn-hô-hē hêng-chhiⁿ koh-khah hn̄g ê só͘-chāi, ū chi̍t-ê tó-ú-tiū kiò-chò M-saⁿ-cha̍p-it, mā kiò-chò Sian-lú-chō seng-hē.
Sian-lú-chō seng-hē sī ti̍t-chiap iōng ba̍k-chiu to̍h ē-tàng khòaⁿ--tio̍h ê siōng-hn̄g ê thian-thé, ū nn̄g-chheng-gō͘-pah-bān kng-nî hn̄g.
M̄-koh lán ba̍k-chiu tú khai-sí khòaⁿ-tio̍h ê liû-chhiⁿ kúi-jiah, lî lán Tē-kiû piáu-bīn chiah chi̍t-pah kong-lí hn̄g niā-niā.
Kúi-jiah bóe-liu chí-hiòng ê liû-chhiⁿ-hō͘ hok-siā-tiám sī tī Eng-sian-chō, to̍h tī chit-pak-tô͘ ê tò-pêng ē-kha.
Tòe chit-lia̍p chiok-kng ê Eng-sian-chō liû-chhiⁿ ê kúi-jiah tò-pêng ē-kha, ē-tàng khòaⁿ-tio̍h Eng-sian-chō ê siang-seng-thoân NGC pat-lio̍k-kiú kah NGC pa̍t-pa̍t-sù ê hêng-chhiⁿ.</p><h2 id=kip-tó-ú-tiū-kah-ú-tiū-sua>[KIP] Tó-ú-tiū kah Ú-tiū-sua</h2><p>Lán Gîn-hô-hē lāi-té ê hîng-tshinn to̍h tī tsit-ê ba̍k-tsiu khuànn-ē-tio̍h ê sī-iá lāi-té sì-kuè lóng-sī.
Tsit-tiunn sī pueh gue̍h tsa̍p-sann puànn-mî liáu-āu tī Pho-lân Busko-Zdroj ê iā-khong kám-kng sann-tsa̍p bió-tsing hip-tio̍h ê Ing-sian-tsō liû-tshinn ê tshái-sik kng-jiah .
Ta̍k-nî lóng ū Ing-sian-tsō liû-tshinn, tse sī tī liû-tshinn siōng-tsuē hit-tsūn khuànn--tio̍h-ê.
Liû-tshinn-kng uì tò-pîng ē-kha kàu tsiànn-pîng tíng-kuân.
Ú-tiū-sua phùn kah sì-kuè lóng-sī, tse sī tsiu-kî-sìng huī-tshinn Swift-Tuttle ê sua-thôo.
In ê sok-tōo sī tsi̍t-bió-tsing la̍k-tsa̍p kong-lí kín, thàng-kuè Tē-kiû tuā-khì-tsân ê sî-tsūn ē tsing-huat.
Tī tsit-pak-tôo tiong-ng uá tsiànn-pîng tíng-kuân, pí Gîn-hô-hē hîng-tshinn koh-khah hn̄g ê sóo-tsāi, ū tsi̍t-ê tó-ú-tiū kiò-tsò M-sann-tsa̍p-it, mā kiò-tsò Sian-lú-tsō sing-hē.
Sian-lú-tsō sing-hē sī ti̍t-tsiap iōng ba̍k-tsiu to̍h ē-tàng khuànn--tio̍h ê siōng-hn̄g ê thian-thé, ū nn̄g-tshing-gōo-pah-bān kng-nî hn̄g.
M̄-koh lán ba̍k-tsiu tú khai-sí khuànn-tio̍h ê liû-tshinn kuí-jiah, lî lán Tē-kiû piáu-bīn tsiah tsi̍t-pah kong-lí hn̄g niā-niā.
Kuí-jiah bué-liu tsí-hiòng ê liû-tshinn-hōo hok-siā-tiám sī tī Ing-sian-tsō, to̍h tī tsit-pak-tôo ê tò-pîng ē-kha.
Tuè tsit-lia̍p tsiok-kng ê Ing-sian-tsō liû-tshinn ê kuí-jiah tò-pîng ē-kha, ē-tàng khuànn-tio̍h Ing-sian-tsō ê siang-sing-thuân NGC pat-lio̍k-kiú kah NGC pa̍t-pa̍t-sù ê hîng-tshinn.</p><h2 id=english-island-universe-cosmic-sand>[English] Island Universe, Cosmic Sand</h2><p>Stars in our own Milky Way Galaxy are scattered through this eye-catching field of view.
From the early hours after midnight on August 13, the 30 second exposure of the night sky over Busko-Zdroj, Poland records the <a href=https://apod.nasa.gov/apod/ap180817.html>colorful and bright trail</a> of a <a href=https://solarsystem.nasa.gov/asteroids-comets-and-meteors/meteors-and-meteorites/perseids/in-depth/>Perseid meteor</a>.
Seen near the peak of the <a href=https://blogs.nasa.gov/Watch_the_Skies/2021/07/30/the-perseids-are-on-the-rise/>annual Perseid</a> meteor shower it flashes from lower left to upper right.
The hurtling grain of cosmic sand, a piece of dust from periodic comet Swift-Tuttle, vaporized as it passed through planet Earth's atmosphere at almost 60 kilometers per <em>second</em>.
Just above and right of center, well beyond the stars of the Milky Way, lies the <a href=https://apod.nasa.gov/apod/ap200430.html>island universe</a> known as M31 or the Andromeda galaxy.
The <a href=http://www.messier.seds.org/m/m031.html>Andromeda Galaxy</a> is the most distant object easily visible to the naked-eye, about 2.5 million light-years away.
The visible meteor trail begins only about <a href=https://apod.nasa.gov/apod/ap210724.html>100 kilometers</a> above Earth's surface, though.
It points back to the meteor shower <a href=https://apod.nasa.gov/apod/ap070812.html>radiant</a> in the constellation Perseus off the lower left edge of the frame.
Follow this bright perseid meteor trail below and left to the stars of NGC 869 and NGC 884, the <a href=https://apod.nasa.gov/apod/ap201118.html>double star cluster</a> in Perseus.</p><h2 id=詞彙學習>詞彙學習</h2><table><thead><tr><th>漢羅</th><th>POJ</th><th>KIP</th><th>華語</th><th>English</th></tr></thead><tbody><tr><td>英仙座流星雨</td><td>Eng-sian-chō liû-chhiⁿ-hō͘</td><td>Ing-sian-tsō liû-tshinn-hōo</td><td>英仙座流星雨</td><td>Perseid meteor shower</td></tr><tr><td>仙女座星系</td><td>Sian-lú-chō seng-hē</td><td>Sian-lú-tsō sing-hē</td><td>仙女座星系</td><td>Andromeda Galaxy</td></tr><tr><td>輻射點</td><td>hok-siā-tiám</td><td>hok-siā-tiám</td><td>輻射點</td><td>radiant</td></tr><tr><td>雙星團</td><td>siang-seng-thoân</td><td>siang-sing-thuân</td><td>雙星團</td><td>double star cluster</td></tr></tbody></table><div class=footnotes role=doc-endnotes><hr><ol><li id=fn:1><p>阮嘛有 <a href=https://open.firstory.me/user/apod-taigi>Podcast</a>、<a href=https://www.facebook.com/APOD.Taigi>面冊</a>、<a href=https://www.instagram.com/apod_taigi/>Instagram</a>、<a href=https://twitter.com/ApodTaigi>Twitter</a>，會逐工 kā 你提醒有新 ê 翻譯 kah 錄音。閣有 <a href=https://www.youtube.com/channel/UCYVba_DGrS093Oy4hnP28SQ>YouTube</a> 頻道，有當時仔會出新 ê 影片，緊來追蹤！&#160;<a href=#fnref:1 class=footnote-backref role=doc-backlink>&#8617;&#xfe0e;</a></p></li><li id=fn:2><p><a href=/about/>本站 ê 介紹 (台語/華語)</a>、<a href=/faq/>FAQ (華語)</a>&#160;<a href=#fnref:2 class=footnote-backref role=doc-backlink>&#8617;&#xfe0e;</a></p></li><li id=fn:3><p>看無台文？阮讀予你聽！<a href=/categories/podcast/>已經錄過 ê 文章</a>&#160;<a href=#fnref:3 class=footnote-backref role=doc-backlink>&#8617;&#xfe0e;</a></p></li><li id=fn:4><p>本網站 2025 年度由文化部補助。&#160;<a href=#fnref:4 class=footnote-backref role=doc-backlink>&#8617;&#xfe0e;</a></p></li></ol></div></div><div class="post_extra mb-2"><div class=copy data-before="Share Story" data-after="Link Copied"><svg class="icon"><use xlink:href="#copy"/></svg></div></div><div></div></div></div><div class='grid-2 post_nav'><span class=post_prev><svg class="icon icon_scale"><use xlink:href="#double-arrow-left"/></svg>
<a href=https://apod.tw/daily/20210813/>昨昏 ê 圖：完美 ê 捲螺仔星系</a>
</span><span class=post_next><a href=https://apod.tw/daily/20210815/>明仔載 ê 圖：英仙座流星雨</a>
<svg class="icon icon_scale"><use xlink:href="#double-arrow-right"/></svg></span></div></div></main><footer class="footer wrap pale"><p>&copy;&nbsp;<span class=year></span>&nbsp;逐工一幅天文圖</p></footer><script src=https://apod.tw/js/index.min.550c4f251c1f4a54f16a77469e9fd98841a8fcaf7db67bdac7ce2e3aafcfa97a2725cd41bd1361614240b9b606e01f22f85a4e8a289749b9e4d1d1c1be5669f9.js></script><svg width="0" height="0" class="hidden"><symbol xmlns="http://www.w3.org/2000/svg" viewBox="0 0 699.428 699.428" id="copy"><path d="M502.714.0H240.428C194.178.0 153 42.425 153 87.429l-25.267.59c-46.228.0-84.019 41.834-84.019 86.838V612c0 45.004 41.179 87.428 87.429 87.428H459c46.249.0 87.428-42.424 87.428-87.428h21.857c46.25.0 87.429-42.424 87.429-87.428v-349.19L502.714.0zM459 655.715H131.143c-22.95.0-43.714-21.441-43.714-43.715V174.857c0-22.272 18.688-42.993 41.638-42.993l23.933-.721v393.429C153 569.576 194.178 612 240.428 612h262.286c0 22.273-20.765 43.715-43.714 43.715zm153-131.143c0 22.271-20.765 43.713-43.715 43.713H240.428c-22.95.0-43.714-21.441-43.714-43.713V87.429c0-22.272 20.764-43.714 43.714-43.714H459c-.351 50.337.0 87.975.0 87.975.0 45.419 40.872 86.882 87.428 86.882H612v306zm-65.572-349.715c-23.277.0-43.714-42.293-43.714-64.981V44.348L612 174.857h-65.572zm-43.714 131.537H306c-12.065.0-21.857 9.77-21.857 21.835s9.792 21.835 21.857 21.835h196.714c12.065.0 21.857-9.771 21.857-21.835.0-12.065-9.792-21.835-21.857-21.835zm0 109.176H306c-12.065.0-21.857 9.77-21.857 21.834.0 12.066 9.792 21.836 21.857 21.836h196.714c12.065.0 21.857-9.77 21.857-21.836.0-12.064-9.792-21.834-21.857-21.834z"/></symbol><symbol viewBox="0 0 53 42" xmlns="http://www.w3.org/2000/svg" id="double-arrow"><path d="M.595 39.653a1.318 1.318.0 010-1.864L16.55 21.833a1.318 1.318.0 000-1.863L.595 4.014a1.318 1.318.0 010-1.863L2.125.62a1.318 1.318.0 011.864.0l19.35 19.349a1.318 1.318.0 010 1.863l-19.35 19.35a1.318 1.318.0 01-1.863.0zm29 0a1.318 1.318.0 010-1.864L45.55 21.833a1.318 1.318.0 000-1.863L29.595 4.014a1.318 1.318.0 010-1.863l1.53-1.53a1.318 1.318.0 011.864.0l19.35 19.349a1.318 1.318.0 010 1.863l-19.35 19.35a1.318 1.318.0 01-1.863.0z"/></symbol><symbol xmlns="http://www.w3.org/2000/svg" fill="none" viewBox="0 0 24 24" stroke="currentColor" id="double-arrow-left"><path stroke-linecap="round" stroke-linejoin="round" stroke-width="2" d="M11 19l-7-7 7-7m8 14-7-7 7-7"/></symbol><symbol xmlns="http://www.w3.org/2000/svg" fill="none" viewBox="0 0 24 24" stroke="currentColor" id="double-arrow-right"><path stroke-linecap="round" stroke-linejoin="round" stroke-width="2" d="M13 5l7 7-7 7M5 5l7 7-7 7"/></symbol></svg>
<script>function traverseAndReplace(e){if(e.nodeType===Node.TEXT_NODE)e.nodeValue.includes("--")&&(e.nodeValue=e.nodeValue.replace(/--/g,"-⁠-"));else for(let t=0;t<e.childNodes.length;t++)traverseAndReplace(e.childNodes[t])}traverseAndReplace(document.body)</script></body></html>
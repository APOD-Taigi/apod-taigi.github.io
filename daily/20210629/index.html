<!doctype html><html lang=en><head><title>獵戶座星雲：哈伯影像 | 逐工一幅天文圖</title><meta charset=utf-8><meta name=apple-itunes-app content="app-id=1552530873"><meta name=viewport content="width=device-width,initial-scale=1,maximum-scale=1,user-scalable=no"><meta http-equiv=X-UA-Compatible content="IE=edge"><script async src="https://www.googletagmanager.com/gtag/js?id=G-TSYX69CJNK"></script><script>window.dataLayer=window.dataLayer||[];function gtag(){dataLayer.push(arguments)}gtag("js",new Date),gtag("config","G-TSYX69CJNK")</script><meta name=keywords content="逐工一幅天文圖"><meta property="og:locale" content='zh-Hant-TW'><meta property="og:type" content="article"><meta property="og:title" content="獵戶座星雲：哈伯影像"><meta property="og:description" content="真少宇宙景色 kah 獵戶座星雲仝款，會當激發咱 ê 想像力。伊嘛叫做 M42。"><meta property="og:url" content="https://apod.tw/daily/20210629/"><meta property="og:image" content="https://apod.nasa.gov/apod/fap/image/2106/OrionNebula_HubbleSerrano_960.jpg"><link rel=canonical href=https://apod.tw/daily/20210629/><link rel=apple-touch-icon sizes=180x180 href=https://apod.tw/images/icons/apple-touch-icon.png><link rel=icon type=image/png sizes=32x32 href=https://apod.tw/images/icons/favicon-32x32.png><link rel=icon type=image/png sizes=16x16 href=https://apod.tw/images/icons/favicon-16x16.png><link rel=manifest href=https://apod.tw/images/icons/site.webmanifest><link rel=stylesheet href=https://apod.tw/css/styles.b7a895f560147df510abcad6d0425739c2eb925c20de0dd3cd9e7d6fea6c8d3a6ed9a0e34b6a960e330ef3d2401bd93f2c14bc84d65c57089c0a6977cf1ca427.css integrity="sha512-t6iV9WAUffUQq8rW0EJXOcLrklwg3g3TzZ59b+psjTpu2aDjS2qWDjMO89JAG9k/LBS8hNZcVwicCml3zxykJw=="></head><body><div class=nav-drop><div class=nav-body><a href=https://apod.tw/daily/ class=nav_item>往年 ê 圖</a>
<a href=https://apod.tw/categories/podcast/ class=nav_item>有聲 ê 圖</a>
<a href=https://apod.tw/bonus/ class=nav_item>其他文章</a>
<a href=https://apod.tw/lecture/ class=nav_item>天文台語教室</a>
<a href=https://apod.tw/tags/ class=nav_item>所有標籤</a>
<a href=https://apod.tw/vocabulary/ class=nav_item>天文台語詞彙對照表</a>
<a href=https://apod.tw/about/ class=nav_item>本站 ê 介紹</a>
<a href=https://apod.tw/faq/ class=nav_item>FAQ</a><div class=nav-close></div></div></div><header class=nav><nav class=nav-menu><div><a href=https://apod.tw/ class="nav-brand nav_item">逐工一幅天文圖</a>
<a href=https://apod.tw/ class="nav-subtitle nav_item">Astronomy Picture of the Day Taiwanese</a></div><div class=nav_bar-wrap><div class=nav_bar></div></div></nav></header><main><div class="wrap mt post"><div><p class=post_date>29. June 2021</p><h1 class=post_title>獵戶座星雲：哈伯影像</h1><div class=post_body><div class=post_inner><img src=https://apod.nasa.gov/apod/fap/image/2106/OrionNebula_HubbleSerrano_960.jpg alt=/home/runner/work/apod-taigi.github.io/apod-taigi.github.io/content/daily/2021/06/20210629.md class=post_thumbnail><p><a href=/daily/>探索宇宙</a><sup id=fnref:1><a href=#fn:1 class=footnote-ref role=doc-noteref>1</a></sup>！逐工會揀一幅無仝款 ê 影像抑是相片，𤆬你熟似咱這个迷人 ê 宇宙，閣有<a href=/about/>專業天文學者</a><sup id=fnref:2><a href=#fn:2 class=footnote-ref role=doc-noteref>2</a></sup><a href=/categories/podcast/>為你</a><sup id=fnref:3><a href=#fn:3 class=footnote-ref role=doc-noteref>3</a></sup>解說<sup id=fnref:4><a href=#fn:4 class=footnote-ref role=doc-noteref>4</a></sup>。</p><ul><li>原始文章：<a href=https://apod.nasa.gov/apod/ap210629.html>Orion Nebula: The Hubble View</a></li><li>影像來源：<a href=https://www.nasa.gov/>NASA</a>, <a href=https://esahubble.org/>ESA</a>, <a href=https://hla.stsci.edu/>Hubble Legacy Archive</a>; 資料處理：<a href=https://www.instagram.com/javierpobes/>Francisco Javier Pobes Serrano</a></li><li>台文翻譯：<a href=mailto:thianbun.taigi@gmail.com>An-Li Tsai</a> (<a href=https://www.astro.ncu.edu.tw>NCU</a>)</li></ul><div class=podcast><iframe src=https://open.firstory.me/embed/story/cksddg5xrf5ce0946pndgo1nl height=180 width=500 frameborder=0 scrolling=no></iframe></div><h2 id=漢羅-獵戶座星雲哈伯影像>[漢羅] 獵戶座星雲：哈伯影像</h2><p>真少宇宙景色 kah <a href=https://en.wikipedia.org/wiki/Orion_Nebula>獵戶座星雲</a> 仝款，會當激發咱 ê 想像力。
伊嘛叫做 <a href=https://apod.nasa.gov/apod/ap191030.html>M42</a>，這个星雲 ê 發光氣體 to̍h 圍 tī 高溫少年 ê 恆星外沿，是 tī 離咱干焦 1500 光年遠 ê 大型星際 <a href=https://apod.nasa.gov/apod/ap201122.html>分子雲</a> ê 雲邊內底。
<a href=https://youtu.be/07dve0EnUX8>獵戶座星雲</a> 提供咱一个上好 ê 機會來研究 <a href=https://apod.tw/daily/20210623/>恆星是按怎誕生 ê</a>。
伊 tī 離咱上近 ê 大型 <a href=https://apod.nasa.gov/apod/fap/stellar_nurseries.html>恆星形成區</a> 內底，而且因為星雲內底 <a href=https://en.wikipedia.org/wiki/Trapezium_Cluster>較活潑 ê 恆星</a> kā 邊仔會閘著咱視線 ê 氣體 kah 塗粉雲歕開，才會當予咱近距離觀察 <a href=https://coolcosmos.ipac.caltech.edu/page/star_birth>恆星誕生</a> kah 演化 ê 過程。
這張獵戶座星雲是歷史上上清楚 ê 影像，是 ùi <a href=http://en.wikipedia.org/wiki/Hubble_Space_Telescope>哈伯太空望遠鏡</a> ê 影像資料建構出來 ê。
這 <a href=https://apod.tw/daily/20210322/>規个獵戶座星雲</a> 有 40 <a href=https://exoplanets.nasa.gov/faq/26/what-is-a-light-year/>光年</a> 闊，伊 kah 咱 ê <a href=https://solarsystem.nasa.gov/solar-system/sun/by-the-numbers/>太陽</a> 攏 tī 銀河內底仝一个 <a href=https://apod.nasa.gov/apod/ap080606.html>捲螺仔手骨</a> 內底。</p><h2 id=poj-lah-hō-chō-seng-hûn-ha-peh-iáⁿ-siōng>[POJ] La̍h-hō͘-chō seng-hûn: Ha-peh iáⁿ-siōng</h2><p>Chin chiò ú-tiū kéng-sek kah La̍h-hō͘-chō seng-hûn kāng-khoán, ē-tàng kek-hoat lán ê sióng-siōng-le̍k.
I mā kiò-chò M-sì-cha̍p-jī, chit-ê seng-hûn ê hoat-kng khì-thé to̍h ûi tī ko-un siàu-liân ê hêng-chhiⁿ gōa-iân, sī tī lî lán kan-na chi̍t-chheng-gō͘-pah kng-nî hn̄g ê tōa-hêng seng-chè-hun-chú-hûn ê hûn-piⁿ lāi-té.
La̍h-hō͘-chō seng-hûn the̍h-kiong lán chi̍t-ê siōng-hó ê ki-hōe lâi gián-kiù hêng-chhiⁿ sī án-ná tàn-seng--ê.
I tī lî lán siōng-kīn ê tōa-hêng hêng-chhiⁿ hêng-sêng-khu lāi-té, jî-chhiáⁿ in-ūi seng-hûn lāi-té khah oa̍h-phoat ê hêng-chhiⁿ kā piⁿ-á ē cha̍h-tio̍h lán sì-sòaⁿ ê khì-thé kah thô͘-hún-hûn pûn--khui, chiah ē-tàng hō͘ lán kīn-kū-lî koan-chhat hêng-chhiⁿ tàn-seng kah ián-hòa ê kòe-têng.
Chit-tiuⁿ La̍h-hō͘-chō seng-hûn sī le̍k-sú-siōng siōng-chheng-chhó͘ ê iáⁿ-siōng, sī ùi Ha-peh thài-khong-bōng-oán-kiàⁿ ê iáⁿ-siōng chu-liāu kiàn-kò͘--chhut-lâi-ê。
Che kui-ê La̍h-hō͘-chō seng-hûn ū sì-cha̍p kng-nî khoah, i kah lán ê Thài-iông lóng tī Gîn-hô lāi-té kāng-chi̍t-ê kńg-lê-á chhiú-kut lāi-té.</p><h2 id=kip--lah-hōo-tsō-sing-hûn-ha-peh-iánn-siōng>[KIP] La̍h-hōo-tsō sing-hûn: Ha-peh iánn-siōng</h2><p>Tsin tsiò ú-tiū kíng-sik kah La̍h-hōo-tsō sing-hûn kāng-khuán, ē-tàng kik-huat lán ê sióng-siōng-li̍k.
I mā kiò-tsò M-sì-tsa̍p-jī, tsit-ê sing-hûn ê huat-kng khì-thé to̍h uî tī ko-un siàu-liân ê hîng-tshinn guā-iân, sī tī lî lán kan-na tsi̍t-tshing-gōo-pah kng-nî hn̄g ê tuā-hîng sing-tsè-hun-tsú-hûn ê hûn-pinn lāi-té.
La̍h-hōo-tsō sing-hûn the̍h-kiong lán tsi̍t-ê siōng-hó ê ki-huē lâi gián-kiù hîng-tshinn sī án-ná tàn-sing--ê.
I tī lî lán siōng-kīn ê tuā-hîng hîng-tshinn hîng-sîng-khu lāi-té, jî-tshiánn in-uī sing-hûn lāi-té khah ua̍h-phuat ê hîng-tshinn kā pinn-á ē tsa̍h-tio̍h lán sì-suànn ê khì-thé kah thôo-hún-hûn pûn--khui, tsiah ē-tàng hōo lán kīn-kū-lî kuan-tshat hîng-tshinn tàn-sing kah ián-huà ê kuè-tîng.
Tsit-tiunn La̍h-hōo-tsō sing-hûn sī li̍k-sú-siōng siōng-tshing-tshóo ê iánn-siōng, sī uì Ha-peh thài-khong-bōng-uán-kiànn ê iánn-siōng tsu-liāu kiàn-kòo--tshut-lâi-ê。
Tse kui-ê La̍h-hōo-tsō sing-hûn ū sì-tsa̍p kng-nî khuah, i kah lán ê Thài-iông lóng tī Gîn-hô lāi-té kāng-tsi̍t-ê kńg-lê-á tshiú-kut lāi-té.</p><h2 id=english-orion-nebula-the-hubble-view>[English] Orion Nebula: The Hubble View</h2><p>Few cosmic vistas excite the imagination like <a href=https://en.wikipedia.org/wiki/Orion_Nebula>the Orion Nebula</a>.
Also known as <a href=https://apod.nasa.gov/apod/ap191030.html>M42</a>, the nebula's glowing gas surrounds hot young stars at the edge of an immense interstellar <a href=https://apod.nasa.gov/apod/ap201122.html>molecular cloud</a> only 1,500 light-years away.
The <a href=https://youtu.be/07dve0EnUX8>Orion Nebula</a> offers one of the best opportunities to study how <a href=https://apod.nasa.gov/apod/ap210623.html>stars are born</a> partly because it is the nearest large <a href=https://apod.nasa.gov/apod/fap/stellar_nurseries.html>star-forming region</a>, but also because the nebula's <a href=https://en.wikipedia.org/wiki/Trapezium_Cluster>energetic stars</a> have blown away obscuring gas and dust clouds that would otherwise block our view - providing an intimate look at a range of ongoing stages <a href=https://coolcosmos.ipac.caltech.edu/page/star_birth>of starbirth</a> and evolution.
The featured image of the Orion Nebula is among the sharpest ever, constructed using data from the <a href=http://en.wikipedia.org/wiki/Hubble_Space_Telescope>Hubble Space Telescope</a>.
The <a href=https://apod.nasa.gov/apod/ap210322.html>entire Orion Nebula</a> spans about 40 <a href=https://exoplanets.nasa.gov/faq/26/what-is-a-light-year/>light year</a>s and is located in the same <a href=https://apod.nasa.gov/apod/ap080606.html>spiral arm</a> of our Galaxy as <a href=https://solarsystem.nasa.gov/solar-system/sun/by-the-numbers/>the Sun</a>.</p><h2 id=詞彙學習>詞彙學習</h2><table><thead><tr><th>漢羅</th><th>POJ</th><th>KIP</th><th>華語</th><th>English</th></tr></thead><tbody><tr><td>獵戶座星雲</td><td>La̍h-hō͘-chō seng-hûn</td><td>La̍h-hōo-tsō sing-hûn</td><td>獵戶座星雲</td><td>Orion Nebula</td></tr><tr><td>哈伯太空望遠鏡</td><td>Ha-peh thài-khong-bōng-oán-kiàⁿ</td><td>Ha-peh thài-khong-bōng-uán-kiànn</td><td>哈伯太空望遠鏡</td><td>Hubble Space Telescope</td></tr><tr><td>恆星形成區</td><td>hêng-chhiⁿ hêng-sêng-khu</td><td>hîng-tshinn hîng-sîng-khu</td><td>恆星形成區</td><td>star-forming region</td></tr><tr><td>捲螺仔手骨</td><td>kńg-lê-á chhiú-kut</td><td>kńg-lê-á tshiú-kut</td><td>螺旋手臂、旋臂</td><td>spiral arm</td></tr><tr><td>星際分子雲</td><td>seng-chè-hun-chú-hûn</td><td>sing-tsè-hun-tsú-hûn</td><td>星際分子雲</td><td>interstellar molecular cloud</td></tr></tbody></table><div class=footnotes role=doc-endnotes><hr><ol><li id=fn:1><p>阮嘛有 <a href=https://open.firstory.me/user/apod-taigi>Podcast</a>、<a href=https://www.facebook.com/APOD.Taigi>面冊</a>、<a href=https://www.instagram.com/apod_taigi/>Instagram</a>、<a href=https://twitter.com/ApodTaigi>Twitter</a>，會逐工 kā 你提醒有新 ê 翻譯 kah 錄音。閣有 <a href=https://www.youtube.com/channel/UCYVba_DGrS093Oy4hnP28SQ>YouTube</a> 頻道，有當時仔會出新 ê 影片，緊來追蹤！&#160;<a href=#fnref:1 class=footnote-backref role=doc-backlink>&#8617;&#xfe0e;</a></p></li><li id=fn:2><p><a href=/about/>本站 ê 介紹 (台語/華語)</a>、<a href=/faq/>FAQ (華語)</a>&#160;<a href=#fnref:2 class=footnote-backref role=doc-backlink>&#8617;&#xfe0e;</a></p></li><li id=fn:3><p>看無台文？阮讀予你聽！<a href=/categories/podcast/>已經錄過 ê 文章</a>&#160;<a href=#fnref:3 class=footnote-backref role=doc-backlink>&#8617;&#xfe0e;</a></p></li><li id=fn:4><p>本網站 2025 年度由文化部補助。&#160;<a href=#fnref:4 class=footnote-backref role=doc-backlink>&#8617;&#xfe0e;</a></p></li></ol></div></div><div class="post_extra mb-2"><div class=copy data-before="Share Story" data-after="Link Copied"><svg class="icon"><use xlink:href="#copy"/></svg></div></div><div></div></div></div><div class='grid-2 post_nav'><span class=post_prev><svg class="icon icon_scale"><use xlink:href="#double-arrow-left"/></svg>
<a href=https://apod.tw/daily/20210628/>昨昏 ê 圖：紙月娘 ê 日食</a>
</span><span class=post_next><a href=https://apod.tw/daily/20210630/>明仔載 ê 圖：電腦模擬：第一批恆星 ê 形成</a>
<svg class="icon icon_scale"><use xlink:href="#double-arrow-right"/></svg></span></div></div></main><footer class="footer wrap pale"><p>&copy;&nbsp;<span class=year></span>&nbsp;逐工一幅天文圖</p></footer><script src=https://apod.tw/js/index.min.550c4f251c1f4a54f16a77469e9fd98841a8fcaf7db67bdac7ce2e3aafcfa97a2725cd41bd1361614240b9b606e01f22f85a4e8a289749b9e4d1d1c1be5669f9.js></script><svg width="0" height="0" class="hidden"><symbol xmlns="http://www.w3.org/2000/svg" viewBox="0 0 699.428 699.428" id="copy"><path d="M502.714.0H240.428C194.178.0 153 42.425 153 87.429l-25.267.59c-46.228.0-84.019 41.834-84.019 86.838V612c0 45.004 41.179 87.428 87.429 87.428H459c46.249.0 87.428-42.424 87.428-87.428h21.857c46.25.0 87.429-42.424 87.429-87.428v-349.19L502.714.0zM459 655.715H131.143c-22.95.0-43.714-21.441-43.714-43.715V174.857c0-22.272 18.688-42.993 41.638-42.993l23.933-.721v393.429C153 569.576 194.178 612 240.428 612h262.286c0 22.273-20.765 43.715-43.714 43.715zm153-131.143c0 22.271-20.765 43.713-43.715 43.713H240.428c-22.95.0-43.714-21.441-43.714-43.713V87.429c0-22.272 20.764-43.714 43.714-43.714H459c-.351 50.337.0 87.975.0 87.975.0 45.419 40.872 86.882 87.428 86.882H612v306zm-65.572-349.715c-23.277.0-43.714-42.293-43.714-64.981V44.348L612 174.857h-65.572zm-43.714 131.537H306c-12.065.0-21.857 9.77-21.857 21.835s9.792 21.835 21.857 21.835h196.714c12.065.0 21.857-9.771 21.857-21.835.0-12.065-9.792-21.835-21.857-21.835zm0 109.176H306c-12.065.0-21.857 9.77-21.857 21.834.0 12.066 9.792 21.836 21.857 21.836h196.714c12.065.0 21.857-9.77 21.857-21.836.0-12.064-9.792-21.834-21.857-21.834z"/></symbol><symbol viewBox="0 0 53 42" xmlns="http://www.w3.org/2000/svg" id="double-arrow"><path d="M.595 39.653a1.318 1.318.0 010-1.864L16.55 21.833a1.318 1.318.0 000-1.863L.595 4.014a1.318 1.318.0 010-1.863L2.125.62a1.318 1.318.0 011.864.0l19.35 19.349a1.318 1.318.0 010 1.863l-19.35 19.35a1.318 1.318.0 01-1.863.0zm29 0a1.318 1.318.0 010-1.864L45.55 21.833a1.318 1.318.0 000-1.863L29.595 4.014a1.318 1.318.0 010-1.863l1.53-1.53a1.318 1.318.0 011.864.0l19.35 19.349a1.318 1.318.0 010 1.863l-19.35 19.35a1.318 1.318.0 01-1.863.0z"/></symbol><symbol xmlns="http://www.w3.org/2000/svg" fill="none" viewBox="0 0 24 24" stroke="currentColor" id="double-arrow-left"><path stroke-linecap="round" stroke-linejoin="round" stroke-width="2" d="M11 19l-7-7 7-7m8 14-7-7 7-7"/></symbol><symbol xmlns="http://www.w3.org/2000/svg" fill="none" viewBox="0 0 24 24" stroke="currentColor" id="double-arrow-right"><path stroke-linecap="round" stroke-linejoin="round" stroke-width="2" d="M13 5l7 7-7 7M5 5l7 7-7 7"/></symbol></svg>
<script>function traverseAndReplace(e){if(e.nodeType===Node.TEXT_NODE)e.nodeValue.includes("--")&&(e.nodeValue=e.nodeValue.replace(/--/g,"-⁠-"));else for(let t=0;t<e.childNodes.length;t++)traverseAndReplace(e.childNodes[t])}traverseAndReplace(document.body)</script></body></html>
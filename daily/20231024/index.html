<!doctype html><html lang=en><head><title>ARP 87： hubble 翕 ê 合併星系 | 逐工一幅天文圖</title><meta charset=utf-8><meta name=apple-itunes-app content="app-id=1552530873"><meta name=viewport content="width=device-width,initial-scale=1,maximum-scale=1,user-scalable=no"><meta http-equiv=X-UA-Compatible content="IE=edge"><script async src="https://www.googletagmanager.com/gtag/js?id=G-TSYX69CJNK"></script><script>window.dataLayer=window.dataLayer||[];function gtag(){dataLayer.push(arguments)}gtag("js",new Date),gtag("config","G-TSYX69CJNK")</script><meta name=keywords content="逐工一幅天文圖"><meta property="og:locale" content='zh-Hant-TW'><meta property="og:type" content="article"><meta property="og:title" content="Arp 87：Hubble 翕--ê 合併星系"><meta property="og:description" content="2 个大型星系 leh 相戰，in 之間有一條由恆星、氣體、塗粉組成、搝甲長長長 ê 宇宙橋，有 7 萬 5000 光年 長。"><meta property="og:url" content="https://apod.tw/daily/20231024/"><meta property="og:image" content="https://apod.nasa.gov/apod/image/2310/Arp87_HubblePathak_1080.jpg"><link rel=canonical href=https://apod.tw/daily/20231024/><link rel=apple-touch-icon sizes=180x180 href=https://apod.tw/images/icons/apple-touch-icon.png><link rel=icon type=image/png sizes=32x32 href=https://apod.tw/images/icons/favicon-32x32.png><link rel=icon type=image/png sizes=16x16 href=https://apod.tw/images/icons/favicon-16x16.png><link rel=manifest href=https://apod.tw/images/icons/site.webmanifest><link rel=stylesheet href=https://apod.tw/css/styles.b7a895f560147df510abcad6d0425739c2eb925c20de0dd3cd9e7d6fea6c8d3a6ed9a0e34b6a960e330ef3d2401bd93f2c14bc84d65c57089c0a6977cf1ca427.css integrity="sha512-t6iV9WAUffUQq8rW0EJXOcLrklwg3g3TzZ59b+psjTpu2aDjS2qWDjMO89JAG9k/LBS8hNZcVwicCml3zxykJw=="></head><body><div class=nav-drop><div class=nav-body><a href=https://apod.tw/daily/ class=nav_item>往年 ê 圖</a>
<a href=https://apod.tw/categories/podcast/ class=nav_item>有聲 ê 圖</a>
<a href=https://apod.tw/bonus/ class=nav_item>其他文章</a>
<a href=https://apod.tw/lecture/ class=nav_item>天文台語教室</a>
<a href=https://apod.tw/tags/ class=nav_item>所有標籤</a>
<a href=https://apod.tw/vocabulary/ class=nav_item>天文台語詞彙對照表</a>
<a href=https://apod.tw/about/ class=nav_item>本站 ê 介紹</a>
<a href=https://apod.tw/faq/ class=nav_item>FAQ</a><div class=nav-close></div></div></div><header class=nav><nav class=nav-menu><div><a href=https://apod.tw/ class="nav-brand nav_item">逐工一幅天文圖</a>
<a href=https://apod.tw/ class="nav-subtitle nav_item">Astronomy Picture of the Day Taiwanese</a></div><div class=nav_bar-wrap><div class=nav_bar></div></div></nav></header><main><div class="wrap mt post"><div><p class=post_date>24. October 2023</p><h1 class=post_title>Arp 87：Hubble 翕--ê 合併星系</h1><div class=post_body><div class=post_inner><img src=https://apod.nasa.gov/apod/image/2310/Arp87_HubblePathak_1080.jpg alt=/home/runner/work/apod-taigi.github.io/apod-taigi.github.io/content/daily/2023/10/20231024.md class=post_thumbnail><p><a href=/daily/>探索宇宙</a><sup id=fnref:1><a href=#fn:1 class=footnote-ref role=doc-noteref>1</a></sup>！逐工會揀一幅無仝款 ê 影像抑是相片，𤆬你熟似咱這个迷人 ê 宇宙，閣有<a href=/about/>專業天文學者</a><sup id=fnref:2><a href=#fn:2 class=footnote-ref role=doc-noteref>2</a></sup><a href=/categories/podcast/>為你</a><sup id=fnref:3><a href=#fn:3 class=footnote-ref role=doc-noteref>3</a></sup>解說<sup id=fnref:4><a href=#fn:4 class=footnote-ref role=doc-noteref>4</a></sup>。</p><ul><li>原始文章：<a href=https://apod.nasa.gov/apod/ap231024.html>Arp 87: Merging Galaxies from Hubble</a></li><li>影像來源：<a href=https://www.nasa.gov>NASA</a>, <a href=https://esa.int>ESA</a>, <a href=https://science.nasa.gov/mission/hubble/>Hubble</a>; 資料處理：<a href=https://telescope.live/user/32735>Harshwardhan Pathak</a></li><li>台文翻譯：<a href=thianbun.taigi@gmail.com>An-Li Tsai</a> (<a href=https://phys.nsysu.edu.tw/>NSYSU</a>)</li></ul><div class=podcast><iframe src=https://open.firstory.me/embed/story/clp9zxmnl00l401rrd49baplj height=180 width=500 frameborder=0 scrolling=no></iframe></div><h2 id=漢羅-arp-87hubble-翕--ê-合併星系>[漢羅] Arp 87：Hubble 翕--ê 合併星系</h2><p>這是死亡之舞。
2 个大型星系 leh 相戰，in 之間有一條由恆星、氣體、塗粉組成、搝甲長長長 ê <a href=https://apod.nasa.gov/apod/ap140715.html>宇宙橋</a>，有 7 萬 5000 <a href=https://starchild.gsfc.nasa.gov/docs/StarChild/questions/question19.html>光年</a> 長。
宇宙橋本身就是一个強烈 ê 證據，表示講這 2 个大型星系進前捌 <a href=https://apod.nasa.gov/apod/ap130514.html>行相倚</a>。
In ê 引力互相影響，產生 <a href="https://www.youtube.com/watch?v=QcDtJ_-jdMw">激烈 ê 引潮力</a>。
另外一个證據是，正爿 ê 正向捲螺仔星系，嘛叫做 NGC 3808A，有足濟 ùi 爆發性恆星形成活動中生出來 ê 少年藍色星團。
倒爿彼个扭曲 ê 側向星系 NGC 3808B，去予 <a href=https://apod.nasa.gov/apod/ap061111.html>星系橋</a> ê 物質包起來，成做一个奇妙 ê <a href=https://apod.nasa.gov/apod/ap141108.html>極環</a>。
這 2 个星系成做一个系統，就叫做 <a href=https://en.wikipedia.org/wiki/Arp_87>Arp 87</a>。
這款交互作用延續幾若十億年，一直 <a href=https://apod.nasa.gov/apod/ap120717.html>互相迵過來迵過去</a>，落尾會合併做一个星系。
雖罔講 <a href=https://ui.adsabs.harvard.edu/abs/1972ApJ...178..623T/abstract>這款景色</a> 實在是足特別--ê，毋過星系合併是足四常 ê 現象，Arp 87 就代表 <a href=http://www.cv.nrao.edu/~jhibbard/MergeSeq/mergeseq.html>這个過程</a> ê 其中一个階段。
<a href=https://hubblesite.org/contents/news-releases/2007/news-2007-36.html>Arp 87 這雙 leh 跳舞 ê 星系</a>，差不多 tī <a href=https://en.wikipedia.org/wiki/Leo_(constellation)>獅仔座</a> 方向 3 億 <a href=https://starchild.gsfc.nasa.gov/docs/StarChild/questions/question19.html>光年</a> 遠 ê 所在。
上倒爿彼个 <a href=https://apod.nasa.gov/apod/ap190329.html>顯目 ê 側向捲螺仔星系</a> 是一个較遠 ê 背景星系，伊無參與這場星系合併活動。</p><h2 id=poj-arp-87-hubble-hip--ê-hap-pèng-seng-hē>[POJ] Arp 87: Hubble hip--ê ha̍p-pèng seng-hē</h2><p>Che-sī sí-bông chi bú.
2 ê tōa-hêng seng-hē leh sio-chiàn, in chi-kan ū chi̍t tiâu iû hêng-chheⁿ, khì-thé, thô͘-hún cho͘-sêng, giú kah tn̂g-tn̂g-tn̂g ê ú-tiū-kiô, ū 7 bān 5000 kng-nî tn̂g.
Ú-tiū-kiô pún-sin to̍h-sī chi̍t-ê kiông-lia̍t ê chèng-kù, piáu-sī kóng che 2 ê tōa-hêng seng-hē chìn-chêng bat kiâⁿ sio-óa.
In ê ín-le̍k hō͘-siong éng-hióng, sán-seng kek-lia̍t ê ín-tiau-le̍k.
Lēng-gōa chi̍t-ê chèng-kù sī, chiàⁿ-pêng ê chiàⁿ-hiàⁿ kńg-lê-á seng-hē, mā kiò-chò NGC 3808A, ū chiok chē ùi po̍k-hoat-sèng hêng-chheⁿ hêng-sêng oa̍h-tāng tiong seⁿ--chhut-lâi ê siàu-liân nâ-sek seng-thoân.
Tò-pêng hit-ê niú-khiok ê chhek-hiòng seng-hē NGC 3808B, khì hō͘ seng-hē-kiô ê bu̍t-chit pau--khí-lâi, chiâⁿ-chò chi̍t-ê kî-miāu ê ke̍k-khoân.
Che 2 ê seng-hē chiâⁿ-chò chi̍t-ê hē-thóng, tō kiò-chò Arp 87.
Chit-khoán kau-hō͘-chok-iōng iân-sio̍k kúi-nā cha̍p-ek nî, it-ti̍t hō͘-siong thàng kòe-lâi thàng kòe-khì, lo̍h-bóe ē ha̍p-pèng chò chi̍t-ê seng-hē.
Sui-bóng kóng chit-khoán kéng-sek si̍t-chāi sī chiok te̍k-pia̍t--ê, m̄-koh seng-hē ha̍p-pèng sī chiok sù-siông ê hiān-siōng, Arp 87 to̍h tāi-piáu chit-ê kòe-têng ê kî-tiong chi̍t-ê kai-tōaⁿ.
Arp 87 chit siang leh thiàu-bú ê seng-hē, chha-put-to tī Sai-á-chō hong-hiòng 3 ek kng-nî hn̄g ê só͘-chāi.
Siōng tò-pêng hit-ê hiáⁿ-ba̍k ê chhek-hiòng kńg-lê-á seng-hē sī chi̍t-ê khah hn̄g ê pōe-kéng seng-hē, i bô chham-ú chit-tiûⁿ seng-hē ha̍p-pèng oa̍h-tāng.</p><h2 id=kip-arp-87-hubble-hip--ê-hap-pìng-sing-hē>[KIP] Arp 87: Hubble hip--ê ha̍p-pìng sing-hē</h2><p>Tse-sī sí-bông tsi bú.
2 ê tuā-hîng sing-hē leh sio-tsiàn, in tsi-kan ū tsi̍t tiâu iû hîng-tshenn, khì-thé, thôo-hún tsoo-sîng, giú kah tn̂g-tn̂g-tn̂g ê ú-tiū-kiô, ū 7 bān 5000 kng-nî tn̂g.
Ú-tiū-kiô pún-sin to̍h-sī tsi̍t-ê kiông-lia̍t ê tsìng-kù, piáu-sī kóng tse 2 ê tuā-hîng sing-hē tsìn-tsîng bat kiânn sio-uá.
In ê ín-li̍k hōo-siong íng-hióng, sán-sing kik-lia̍t ê ín-tiau-li̍k.
Līng-guā tsi̍t-ê tsìng-kù sī, tsiànn-pîng ê tsiànn-hiànn kńg-lê-á sing-hē, mā kiò-tsò NGC 3808A, ū tsiok tsē uì po̍k-huat-sìng hîng-tshenn hîng-sîng ua̍h-tāng tiong senn--tshut-lâi ê siàu-liân nâ-sik sing-thuân.
Tò-pîng hit-ê niú-khiok ê tshik-hiòng sing-hē NGC 3808B, khì hōo sing-hē-kiô ê bu̍t-tsit pau--khí-lâi, tsiânn-tsò tsi̍t-ê kî-miāu ê ki̍k-khuân.
Tse 2 ê sing-hē tsiânn-tsò tsi̍t-ê hē-thóng, tō kiò-tsò Arp 87.
Tsit-khuán kau-hōo-tsok-iōng iân-sio̍k kuí-nā tsa̍p-ik nî, it-ti̍t hōo-siong thàng kuè-lâi thàng kuè-khì, lo̍h-bué ē ha̍p-pìng tsò tsi̍t-ê sing-hē.
Sui-bóng kóng tsit-khuán kíng-sik si̍t-tsāi sī tsiok ti̍k-pia̍t--ê, m̄-koh sing-hē ha̍p-pìng sī tsiok sù-siông ê hiān-siōng, Arp 87 to̍h tāi-piáu tsit-ê kuè-tîng ê kî-tiong tsi̍t-ê kai-tuānn.
Arp 87 tsit siang leh thiàu-bú ê sing-hē, tsha-put-to tī Sai-á-tsō hong-hiòng 3 ik kng-nî hn̄g ê sóo-tsāi.
Siōng tò-pîng hit-ê hiánn-ba̍k ê tshik-hiòng kńg-lê-á sing-hē sī tsi̍t-ê khah hn̄g ê puē-kíng sing-hē, i bô tsham-ú tsit-tiûnn sing-hē ha̍p-pìng ua̍h-tāng.</p><h2 id=english-arp-87-merging-galaxies-from-hubble>[English] Arp 87: Merging Galaxies from Hubble</h2><p>This dance is to the death.
As these two large galaxies duel, a <a href=https://apod.nasa.gov/apod/ap140715.html>cosmic bridge</a> of stars, gas, and dust currently stretches over 75,000 <a href=https://starchild.gsfc.nasa.gov/docs/StarChild/questions/question19.html>light-years</a> and joins them.
The bridge itself is strong evidence that these two immense star systems have <a href=https://apod.nasa.gov/apod/ap130514.html>passed close</a> to each other and experienced <a href="https://www.youtube.com/watch?v=QcDtJ_-jdMw">violent tides</a> induced by mutual gravity.
As further evidence, the face-on spiral galaxy on the right, also known as NGC 3808A, exhibits many young blue star clusters produced in a burst of star formation.
The twisted edge-on spiral on the left (NGC 3808B) seems to be wrapped in the material <a href=https://apod.nasa.gov/apod/ap061111.html>bridging the galaxies</a> and surrounded by a curious <a href=https://apod.nasa.gov/apod/ap141108.html>polar ring</a>.
Together, the system is known as <a href=https://en.wikipedia.org/wiki/Arp_87>Arp 87</a>.
While such interactions are drawn out over billions of years, repeated <a href=https://apod.nasa.gov/apod/ap120717.html>close passages</a> will ultimately create one merged galaxy.
Although <a href=https://ui.adsabs.harvard.edu/abs/1972ApJ...178..623T/abstract>this scenario</a> does look unusual, galactic mergers are thought to be common, with Arp 87 representing a stage in <a href=http://www.cv.nrao.edu/~jhibbard/MergeSeq/mergeseq.html>this inevitable process</a>.
The <a href=https://hubblesite.org/contents/news-releases/2007/news-2007-36.html>Arp 87 dancing pair</a> are about 300 million <a href=https://starchild.gsfc.nasa.gov/docs/StarChild/questions/question19.html>light-years</a> distant toward the constellation of the Lion (<a href=https://en.wikipedia.org/wiki/Leo_(constellation)>Leo</a>).
The <a href=https://apod.nasa.gov/apod/ap190329.html>prominent edge-on spiral</a> galaxy at the far left appears to be a more distant background galaxy and not involved in the on-going merger.</p><h2 id=詞彙學習>詞彙學習</h2><table><thead><tr><th>漢羅</th><th>POJ</th><th>KIP</th><th>華語</th><th>English</th></tr></thead><tbody><tr><td>合併星系</td><td>ha̍p-pèng seng-hē</td><td>ha̍p-pìng sing-hē</td><td>合併星系</td><td>merged galaxy</td></tr><tr><td>星系合併</td><td>seng-hē ha̍p-pèng</td><td>sing-hē ha̍p-pìng</td><td>星系合併</td><td>galaxy merger</td></tr><tr><td>引潮力</td><td>ín-tiâu-le̍k</td><td>ín-tiâu-li̍k</td><td>引潮力</td><td>tidal force</td></tr><tr><td>正向星系</td><td>chiàⁿ-hiòng seng-hē</td><td>tsiànn-hiòng sing-hē</td><td>正向星系</td><td>face-on galaxy</td></tr><tr><td>側向星系</td><td>chhek-hiòng seng-hē</td><td>tshik-hiòng sing-hē</td><td>側向星系</td><td>edge-on galaxy</td></tr><tr><td>捲螺仔星系</td><td>kńg-lê-á seng-hē</td><td>kńg-lê-á sing-hē</td><td>螺旋星系</td><td>spiral galaxy</td></tr><tr><td>極環</td><td>ke̍k-khoân</td><td>ki̍k-khuân</td><td>極環</td><td>polar ring</td></tr><tr><td>恆星形成</td><td>hêng-chheⁿ hêng-sêng</td><td>hîng-tshenn hîng-sîng</td><td>恆星形成</td><td>star formation</td></tr><tr><td>星團</td><td>seng-thoân</td><td>sing-thuân</td><td>星團</td><td>star cluster</td></tr><tr><td>獅仔座</td><td>Sai-á-chō</td><td>Sai-á-tsō</td><td>獅子座</td><td>Leo</td></tr><tr><td>Arp 87</td><td>Arp peh-cha̍p-chhit</td><td>Arp peh-tsa̍p-tshit</td><td>Arp 87</td><td>Arp 87</td></tr><tr><td>NGC 3808A</td><td>NGC sam-pat-khòng-pat A</td><td>NGC sam-pat-khòng-pat A</td><td>NGC 3808A</td><td>NGC 3808A</td></tr><tr><td>NGC 3808B</td><td>NGC sam-pat-khòng-pat B</td><td>NGC sam-pat-khòng-pat B</td><td>NGC 3808B</td><td>NGC 3808B</td></tr></tbody></table><div class=footnotes role=doc-endnotes><hr><ol><li id=fn:1><p>阮嘛有 <a href=https://open.firstory.me/user/apod-taigi>Podcast</a>、<a href=https://www.facebook.com/APOD.Taigi>面冊</a>、<a href=https://www.instagram.com/apod_taigi/>Instagram</a>、<a href=https://twitter.com/ApodTaigi>Twitter</a>，會逐工 kā 你提醒有新 ê 翻譯 kah 錄音。閣有 <a href=https://www.youtube.com/channel/UCYVba_DGrS093Oy4hnP28SQ>YouTube</a> 頻道，有當時仔會出新 ê 影片，緊來追蹤！&#160;<a href=#fnref:1 class=footnote-backref role=doc-backlink>&#8617;&#xfe0e;</a></p></li><li id=fn:2><p><a href=/about/>本站 ê 介紹 (台語/華語)</a>、<a href=/faq/>FAQ (華語)</a>&#160;<a href=#fnref:2 class=footnote-backref role=doc-backlink>&#8617;&#xfe0e;</a></p></li><li id=fn:3><p>看無台文？阮讀予你聽！<a href=/categories/podcast/>已經錄過 ê 文章</a>&#160;<a href=#fnref:3 class=footnote-backref role=doc-backlink>&#8617;&#xfe0e;</a></p></li><li id=fn:4><p>本網站 2025 年度由文化部補助。&#160;<a href=#fnref:4 class=footnote-backref role=doc-backlink>&#8617;&#xfe0e;</a></p></li></ol></div></div><div class="post_extra mb-2"><div class=copy data-before="Share Story" data-after="Link Copied"><svg class="icon"><use xlink:href="#copy"/></svg></div></div><div></div></div></div><div class='grid-2 post_nav'><span class=post_prev><svg class="icon icon_scale"><use xlink:href="#double-arrow-left"/></svg>
<a href=https://apod.tw/daily/20231023/>昨昏 ê 圖：Juno 太空船翕--ê 木衛一 Io</a>
</span><span class=post_next><a href=https://apod.tw/daily/20231025/>明仔載 ê 圖：60 秒就無去：日落 ê 青爍現象</a>
<svg class="icon icon_scale"><use xlink:href="#double-arrow-right"/></svg></span></div></div></main><footer class="footer wrap pale"><p>&copy;&nbsp;<span class=year></span>&nbsp;逐工一幅天文圖</p></footer><script src=https://apod.tw/js/index.min.550c4f251c1f4a54f16a77469e9fd98841a8fcaf7db67bdac7ce2e3aafcfa97a2725cd41bd1361614240b9b606e01f22f85a4e8a289749b9e4d1d1c1be5669f9.js></script><svg width="0" height="0" class="hidden"><symbol xmlns="http://www.w3.org/2000/svg" viewBox="0 0 699.428 699.428" id="copy"><path d="M502.714.0H240.428C194.178.0 153 42.425 153 87.429l-25.267.59c-46.228.0-84.019 41.834-84.019 86.838V612c0 45.004 41.179 87.428 87.429 87.428H459c46.249.0 87.428-42.424 87.428-87.428h21.857c46.25.0 87.429-42.424 87.429-87.428v-349.19L502.714.0zM459 655.715H131.143c-22.95.0-43.714-21.441-43.714-43.715V174.857c0-22.272 18.688-42.993 41.638-42.993l23.933-.721v393.429C153 569.576 194.178 612 240.428 612h262.286c0 22.273-20.765 43.715-43.714 43.715zm153-131.143c0 22.271-20.765 43.713-43.715 43.713H240.428c-22.95.0-43.714-21.441-43.714-43.713V87.429c0-22.272 20.764-43.714 43.714-43.714H459c-.351 50.337.0 87.975.0 87.975.0 45.419 40.872 86.882 87.428 86.882H612v306zm-65.572-349.715c-23.277.0-43.714-42.293-43.714-64.981V44.348L612 174.857h-65.572zm-43.714 131.537H306c-12.065.0-21.857 9.77-21.857 21.835s9.792 21.835 21.857 21.835h196.714c12.065.0 21.857-9.771 21.857-21.835.0-12.065-9.792-21.835-21.857-21.835zm0 109.176H306c-12.065.0-21.857 9.77-21.857 21.834.0 12.066 9.792 21.836 21.857 21.836h196.714c12.065.0 21.857-9.77 21.857-21.836.0-12.064-9.792-21.834-21.857-21.834z"/></symbol><symbol viewBox="0 0 53 42" xmlns="http://www.w3.org/2000/svg" id="double-arrow"><path d="M.595 39.653a1.318 1.318.0 010-1.864L16.55 21.833a1.318 1.318.0 000-1.863L.595 4.014a1.318 1.318.0 010-1.863L2.125.62a1.318 1.318.0 011.864.0l19.35 19.349a1.318 1.318.0 010 1.863l-19.35 19.35a1.318 1.318.0 01-1.863.0zm29 0a1.318 1.318.0 010-1.864L45.55 21.833a1.318 1.318.0 000-1.863L29.595 4.014a1.318 1.318.0 010-1.863l1.53-1.53a1.318 1.318.0 011.864.0l19.35 19.349a1.318 1.318.0 010 1.863l-19.35 19.35a1.318 1.318.0 01-1.863.0z"/></symbol><symbol xmlns="http://www.w3.org/2000/svg" fill="none" viewBox="0 0 24 24" stroke="currentColor" id="double-arrow-left"><path stroke-linecap="round" stroke-linejoin="round" stroke-width="2" d="M11 19l-7-7 7-7m8 14-7-7 7-7"/></symbol><symbol xmlns="http://www.w3.org/2000/svg" fill="none" viewBox="0 0 24 24" stroke="currentColor" id="double-arrow-right"><path stroke-linecap="round" stroke-linejoin="round" stroke-width="2" d="M13 5l7 7-7 7M5 5l7 7-7 7"/></symbol></svg>
<script>function traverseAndReplace(e){if(e.nodeType===Node.TEXT_NODE)e.nodeValue.includes("--")&&(e.nodeValue=e.nodeValue.replace(/--/g,"-⁠-"));else for(let t=0;t<e.childNodes.length;t++)traverseAndReplace(e.childNodes[t])}traverseAndReplace(document.body)</script></body></html>
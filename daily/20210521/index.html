<!doctype html><html lang=en><head><title>火星 ê 烏托邦平原 | 逐工一幅天文圖</title><meta charset=utf-8><meta name=apple-itunes-app content="app-id=1552530873"><meta name=viewport content="width=device-width,initial-scale=1,maximum-scale=1,user-scalable=no"><meta http-equiv=X-UA-Compatible content="IE=edge"><script async src="https://www.googletagmanager.com/gtag/js?id=G-TSYX69CJNK"></script><script>window.dataLayer=window.dataLayer||[];function gtag(){dataLayer.push(arguments)}gtag("js",new Date),gtag("config","G-TSYX69CJNK")</script><meta name=keywords content="逐工一幅天文圖"><meta property="og:locale" content='zh-Hant-TW'><meta property="og:type" content="article"><meta property="og:title" content="火星 ê 烏托邦平原"><meta property="og:description" content="這張 tī 1976 年翕 ê 影像，是火星面頂闊獅獅 ê 烏托邦平原，伊四界攏是石頭 kah 大岩石。"><meta property="og:url" content="https://apod.tw/daily/20210521/"><meta property="og:image" content="https://apod.nasa.gov/apod/fap/image/2105/vikinglander2-2.jpg"><link rel=canonical href=https://apod.tw/daily/20210521/><link rel=apple-touch-icon sizes=180x180 href=https://apod.tw/images/icons/apple-touch-icon.png><link rel=icon type=image/png sizes=32x32 href=https://apod.tw/images/icons/favicon-32x32.png><link rel=icon type=image/png sizes=16x16 href=https://apod.tw/images/icons/favicon-16x16.png><link rel=manifest href=https://apod.tw/images/icons/site.webmanifest><link rel=stylesheet href=https://apod.tw/css/styles.b7a895f560147df510abcad6d0425739c2eb925c20de0dd3cd9e7d6fea6c8d3a6ed9a0e34b6a960e330ef3d2401bd93f2c14bc84d65c57089c0a6977cf1ca427.css integrity="sha512-t6iV9WAUffUQq8rW0EJXOcLrklwg3g3TzZ59b+psjTpu2aDjS2qWDjMO89JAG9k/LBS8hNZcVwicCml3zxykJw=="></head><body><div class=nav-drop><div class=nav-body><a href=https://apod.tw/daily/ class=nav_item>往年 ê 圖</a>
<a href=https://apod.tw/categories/podcast/ class=nav_item>有聲 ê 圖</a>
<a href=https://apod.tw/bonus/ class=nav_item>其他文章</a>
<a href=https://apod.tw/lecture/ class=nav_item>天文台語教室</a>
<a href=https://apod.tw/tags/ class=nav_item>所有標籤</a>
<a href=https://apod.tw/vocabulary/ class=nav_item>天文台語詞彙對照表</a>
<a href=https://apod.tw/about/ class=nav_item>本站 ê 介紹</a>
<a href=https://apod.tw/faq/ class=nav_item>FAQ</a><div class=nav-close></div></div></div><header class=nav><nav class=nav-menu><div><a href=https://apod.tw/ class="nav-brand nav_item">逐工一幅天文圖</a>
<a href=https://apod.tw/ class="nav-subtitle nav_item">Astronomy Picture of the Day Taiwanese</a></div><div class=nav_bar-wrap><div class=nav_bar></div></div></nav></header><main><div class="wrap mt post"><div><p class=post_date>21. May 2021</p><h1 class=post_title>火星 ê 烏托邦平原</h1><div class=post_body><div class=post_inner><img src=https://apod.nasa.gov/apod/fap/image/2105/vikinglander2-2.jpg alt=/home/runner/work/apod-taigi.github.io/apod-taigi.github.io/content/daily/2021/05/20210521.md class=post_thumbnail><p><a href=/daily/>探索宇宙</a><sup id=fnref:1><a href=#fn:1 class=footnote-ref role=doc-noteref>1</a></sup>！逐工會揀一幅無仝款 ê 影像抑是相片，𤆬你熟似咱這个迷人 ê 宇宙，閣有<a href=/about/>專業天文學者</a><sup id=fnref:2><a href=#fn:2 class=footnote-ref role=doc-noteref>2</a></sup><a href=/categories/podcast/>為你</a><sup id=fnref:3><a href=#fn:3 class=footnote-ref role=doc-noteref>3</a></sup>解說<sup id=fnref:4><a href=#fn:4 class=footnote-ref role=doc-noteref>4</a></sup>。</p><ul><li>原始文章：<a href=https://apod.nasa.gov/apod/ap210521.html>Utopia on Mars</a></li><li>影像來源：<a href=https://www.nasa.gov/>NASA</a>, <a href=https://nssdc.gsfc.nasa.gov/planetary/viking.html>The Viking Project</a>, M. Dale-Bannister (<a href=https://www.wustl.edu/>Washington University</a>)</li><li>台文翻譯：<a href=mailto:thianbun.taigi@gmail.com>An-Li Tsai</a> (<a href=https://www.astro.ncu.edu.tw>NCU</a>)</li></ul><div class=podcast><iframe src=https://open.firstory.me/embed/story/ckpldgf6648gt0858ox84g78f height=180 width=500 frameborder=0 scrolling=no></iframe></div><h2 id=漢羅-火星-ê-烏托邦平原>[漢羅] 火星 ê 烏托邦平原</h2><p>這張 tī 1976 年翕 ê 影像，是火星面頂 <a href=https://en.wikipedia.org/wiki/Utopia_Planitia>闊獅獅 ê 烏托邦平原</a>，伊四界攏是石頭 kah 大岩石。
這是 ùi <a href="https://nssdc.gsfc.nasa.gov/nmc/spacecraft/display.action?id=1975-083C">Viking 2 號登陸船</a> ê 彩色 kah 烏白影像資料 <a href=https://nssdc.gsfc.nasa.gov/photo_gallery/photogallery-mars.html#surface>建構出來</a> ê 景色。
對人類目睭來講，這个景色應該是火星較倚北爿 ê 平原。
若是欲知影伊有偌大，tī 中央附近彼粒明顯 ê 圓石頭差不多有 20 公分闊。
Tī 這張圖正爿較遠 ê 所在，有一粒較暗 ê 角岩石，差不多有 1.5 公尺闊。
Tī 視野內底閣有兩條溝仔，是登陸船 ê 標本採集手骨挖 ê。
邊仔是一个落 tī 遐 ê 沙塗收集頭 ê 保護殼。
正爿下跤彼个厚塗粉 ê，是登陸船 ê 其中一跤 ê 跤苴仔。
Tī 2021 年 5 月 14，<a href=https://www.nasa.gov/press-release/nasa-statement-on-china-s-zhurong-mars-rover-photos>中國 ê 火星祝融號</a> 探測車成功登陸 tī 火星矣。
嘛 kā 伊 <a href=https://www.newscientist.com/article/2278064-chinas-zhurong-mars-rover-takes-its-first-photos-from-the-surface/>登陸 tī 烏托邦平原</a> 翕著 ê 頭一張影像送--轉來。</p><h2 id=poj-hóe-chhiⁿ-ê-o-thok-pang-pêng-goân>[POJ] Hóe-chhiⁿ ê O͘-thok-pang pêng-goân</h2><p>Chit-tiuⁿ tī i̍t-kiú-chhit-lio̍k nî hip--ê iáⁿ-siōng, sī Hóe-chhiⁿ bīn-téng khoah-sai-sai ê O͘-thok-pang pêng-goân, i sì-kè lóng-sī chio̍h-thâu kah tōa-giâm-chio̍h.
Che sī ùi Viking jī hō teng-lio̍k-chûn ê chhái-sek kah o͘-pe̍h iáⁿ-siōng chu-liāu kiàn-kò͘ chhut-lâi ê kéng-sek.
Tùi jîn-lūi ba̍k-chiu lâi-kóng, chit-ê kéng-sek èng-kai sī Hóe-chhiⁿ khah óa pak-pêng ê pêng-goân.
Nā-sī beh chai-iáⁿ i ū gōa-tōa, tī tiong-ng hū-kīn hit-lia̍p bêng-hián ê îⁿ-chio̍h-thâu chha-put-to ū jī-cha̍p kong-hun khoah.
Tī chit-tiuⁿ tô͘ chiàⁿ-pêng khah-hn̄g ê só͘-chāi, ū chi̍t-lia̍p khah-àm ê kak-giâm-chio̍h, chha-put-to ū it-tiám-gō͘ kong-chhioh khoah.
Tī sī-iá lāi-té koh-ū nn̄g-tiâu kau-á, sī teng-lio̍k-chûn ê piau-pún chhái-chi̍p chhiú-kut ó͘--ê.
Piⁿ-á sī chi̍t-ê lak tī hia ê soa-thô͘ siu-chi̍p-thâu ê pó-hō͘-khak.
Chiàⁿ-pêng ē-kha hit-ê kāu thô͘-hún ê, sī teng-lio̍k-chûn ê kî-tiong chi̍t-kha ê kha-chū-á.
Tī jī-khòng-jī-it nî gō͘ goe̍h cha̍p-sì, Tiong-kok ê Hóe-chhiⁿ Chiok-iông-hō thàm-chhek-chhia sêng-kong teng-lio̍k tī Hóe-chhiⁿ ah.
Mā kā i teng-lio̍k tī O͘-thok-pang pêng-goân hip-tio̍h ê thâu-chi̍t-tiuⁿ iáⁿ-siōng sàng--tńg-lâi.</p><h2 id=kip-hué-tshinn-ê-oo-thok-pang-pîng-guân>[KIP] Hué-tshinn ê Oo-thok-pang pîng-guân</h2><p>Tsit-tiunn tī i̍t-kiú-tshit-lio̍k nî hip--ê iánn-siōng, sī Hué-tshinn bīn-tíng khuah-sai-sai ê Oo-thok-pang pîng-guân, i sì-kè lóng-sī tsio̍h-thâu kah tuā-giâm-tsio̍h.
Tse sī uì Viking jī hō ting-lio̍k-tsûn ê tshái-sik kah oo-pe̍h iánn-siōng tsu-liāu kiàn-kòo tshut-lâi ê kíng-sik.
Tuì jîn-luī ba̍k-tsiu lâi-kóng, tsit-ê kíng-sik ìng-kai sī Hué-tshinn khah uá pak-pîng ê pîng-guân.
Nā-sī beh tsai-iánn i ū guā-tuā, tī tiong-ng hū-kīn hit-lia̍p bîng-hián ê înn-tsio̍h-thâu tsha-put-to ū jī-tsa̍p kong-hun khuah.
Tī tsit-tiunn tôo tsiànn-pîng khah-hn̄g ê sóo-tsāi, ū tsi̍t-lia̍p khah-àm ê kak-giâm-tsio̍h, tsha-put-to ū it-tiám-gōo kong-tshioh khuah.
Tī sī-iá lāi-té koh-ū nn̄g-tiâu kau-á, sī ting-lio̍k-tsûn ê piau-pún tshái-tsi̍p tshiú-kut óo--ê.
Pinn-á sī tsi̍t-ê lak tī hia ê sua-thôo siu-tsi̍p-thâu ê pó-hōo-khak.
Tsiànn-pîng ē-kha hit-ê kāu thôo-hún ê, sī ting-lio̍k-tsûn ê kî-tiong tsi̍t-kha ê kha-tsū-á.
Tī jī-khòng-jī-it nî gōo gue̍h tsa̍p-sì, Tiong-kok ê Hué-tshinn Tsiok-iông-hō thàm-tshik-tshia sîng-kong ting-lio̍k tī Hué-tshinn ah.
Mā kā i ting-lio̍k tī Oo-thok-pang pîng-guân hip-tio̍h ê thâu-tsi̍t-tiunn iánn-siōng sàng--tńg-lâi.</p><h2 id=english-utopia-on-mars>[English] Utopia on Mars</h2><p><a href=https://en.wikipedia.org/wiki/Utopia_Planitia>Expansive Utopia Planitia</a> on Mars is strewn with rocks and boulders in this 1976 image. <a href=https://nssdc.gsfc.nasa.gov/photo_gallery/photogallery-mars.html#surface>Constructed from</a> the <a href="https://nssdc.gsfc.nasa.gov/nmc/spacecraft/display.action?id=1975-083C">Viking 2 lander's</a> color and black and white image data, the scene approximates the appearance of the high northern martian plain to the human eye. For scale, the prominent rounded rock near center is about 20 centimeters (just under 8 inches) across. Farther back on the right side of the frame the a dark angular boulder spans about 1.5 meters (5 feet). Also in view are two trenches dug by the lander's sampler arm, the ejected protective shroud that covered the soil collector head, and one of the lander's dust covered footpads at the lower right. On May 14, <a href=https://www.nasa.gov/press-release/nasa-statement-on-china-s-zhurong-mars-rover-photos>China's Zhurong Mars</a> rover successfully touchdown on Mars and has returned the first images of <a href=https://www.newscientist.com/article/2278064-chinas-zhurong-mars-rover-takes-its-first-photos-from-the-surface/>its landing site in Utopia Planitia</a>.</p><h2 id=詞彙學習>詞彙學習</h2><table><thead><tr><th>漢羅</th><th>POJ</th><th>KIP</th><th>華語</th><th>English</th></tr></thead><tbody><tr><td>火星</td><td>Hóe-chhiⁿ</td><td>Hué-tshinn</td><td>火星</td><td>Mars</td></tr><tr><td>烏托邦平原</td><td>O͘-thok-pang pêng-goân</td><td>Oo-thok-pang pîng-guân</td><td>烏托邦平原</td><td>Utopia Planitia</td></tr><tr><td>登陸船</td><td>teng-lio̍k-chûn</td><td>ting-lio̍k-tsûn</td><td>登陸船</td><td>lander</td></tr><tr><td>祝融號</td><td>Chiok-iông</td><td>Tsiok-iông</td><td>祝融號</td><td>Zhurong</td></tr><tr><td>探測車</td><td>thàm-chhek-chhia</td><td>thàm-tshik-tshia</td><td>探測車</td><td>rover</td></tr><tr><td>跤苴仔</td><td>kha-chū-á</td><td>kha-tsū-á</td><td>腳墊</td><td>footpad</td></tr></tbody></table><div class=footnotes role=doc-endnotes><hr><ol><li id=fn:1><p>阮嘛有 <a href=https://open.firstory.me/user/apod-taigi>Podcast</a>、<a href=https://www.facebook.com/APOD.Taigi>面冊</a>、<a href=https://www.instagram.com/apod_taigi/>Instagram</a>、<a href=https://twitter.com/ApodTaigi>Twitter</a>，會逐工 kā 你提醒有新 ê 翻譯 kah 錄音。閣有 <a href=https://www.youtube.com/channel/UCYVba_DGrS093Oy4hnP28SQ>YouTube</a> 頻道，有當時仔會出新 ê 影片，緊來追蹤！&#160;<a href=#fnref:1 class=footnote-backref role=doc-backlink>&#8617;&#xfe0e;</a></p></li><li id=fn:2><p><a href=/about/>本站 ê 介紹 (台語/華語)</a>、<a href=/faq/>FAQ (華語)</a>&#160;<a href=#fnref:2 class=footnote-backref role=doc-backlink>&#8617;&#xfe0e;</a></p></li><li id=fn:3><p>看無台文？阮讀予你聽！<a href=/categories/podcast/>已經錄過 ê 文章</a>&#160;<a href=#fnref:3 class=footnote-backref role=doc-backlink>&#8617;&#xfe0e;</a></p></li><li id=fn:4><p>本網站 2025 年度由文化部補助。&#160;<a href=#fnref:4 class=footnote-backref role=doc-backlink>&#8617;&#xfe0e;</a></p></li></ol></div></div><div class="post_extra mb-2"><div class=copy data-before="Share Story" data-after="Link Copied"><svg class="icon"><use xlink:href="#copy"/></svg></div></div><div></div></div></div><div class='grid-2 post_nav'><span class=post_prev><svg class="icon icon_scale"><use xlink:href="#double-arrow-left"/></svg>
<a href=https://apod.tw/daily/20210520/>昨昏 ê 圖：M13：Tī 武仙座 ê 大球形星團</a>
</span><span class=post_next><a href=https://apod.tw/daily/20210522/>明仔載 ê 圖：Markarian 鍊仔</a>
<svg class="icon icon_scale"><use xlink:href="#double-arrow-right"/></svg></span></div></div></main><footer class="footer wrap pale"><p>&copy;&nbsp;<span class=year></span>&nbsp;逐工一幅天文圖</p></footer><script src=https://apod.tw/js/index.min.550c4f251c1f4a54f16a77469e9fd98841a8fcaf7db67bdac7ce2e3aafcfa97a2725cd41bd1361614240b9b606e01f22f85a4e8a289749b9e4d1d1c1be5669f9.js></script><svg width="0" height="0" class="hidden"><symbol xmlns="http://www.w3.org/2000/svg" viewBox="0 0 699.428 699.428" id="copy"><path d="M502.714.0H240.428C194.178.0 153 42.425 153 87.429l-25.267.59c-46.228.0-84.019 41.834-84.019 86.838V612c0 45.004 41.179 87.428 87.429 87.428H459c46.249.0 87.428-42.424 87.428-87.428h21.857c46.25.0 87.429-42.424 87.429-87.428v-349.19L502.714.0zM459 655.715H131.143c-22.95.0-43.714-21.441-43.714-43.715V174.857c0-22.272 18.688-42.993 41.638-42.993l23.933-.721v393.429C153 569.576 194.178 612 240.428 612h262.286c0 22.273-20.765 43.715-43.714 43.715zm153-131.143c0 22.271-20.765 43.713-43.715 43.713H240.428c-22.95.0-43.714-21.441-43.714-43.713V87.429c0-22.272 20.764-43.714 43.714-43.714H459c-.351 50.337.0 87.975.0 87.975.0 45.419 40.872 86.882 87.428 86.882H612v306zm-65.572-349.715c-23.277.0-43.714-42.293-43.714-64.981V44.348L612 174.857h-65.572zm-43.714 131.537H306c-12.065.0-21.857 9.77-21.857 21.835s9.792 21.835 21.857 21.835h196.714c12.065.0 21.857-9.771 21.857-21.835.0-12.065-9.792-21.835-21.857-21.835zm0 109.176H306c-12.065.0-21.857 9.77-21.857 21.834.0 12.066 9.792 21.836 21.857 21.836h196.714c12.065.0 21.857-9.77 21.857-21.836.0-12.064-9.792-21.834-21.857-21.834z"/></symbol><symbol viewBox="0 0 53 42" xmlns="http://www.w3.org/2000/svg" id="double-arrow"><path d="M.595 39.653a1.318 1.318.0 010-1.864L16.55 21.833a1.318 1.318.0 000-1.863L.595 4.014a1.318 1.318.0 010-1.863L2.125.62a1.318 1.318.0 011.864.0l19.35 19.349a1.318 1.318.0 010 1.863l-19.35 19.35a1.318 1.318.0 01-1.863.0zm29 0a1.318 1.318.0 010-1.864L45.55 21.833a1.318 1.318.0 000-1.863L29.595 4.014a1.318 1.318.0 010-1.863l1.53-1.53a1.318 1.318.0 011.864.0l19.35 19.349a1.318 1.318.0 010 1.863l-19.35 19.35a1.318 1.318.0 01-1.863.0z"/></symbol><symbol xmlns="http://www.w3.org/2000/svg" fill="none" viewBox="0 0 24 24" stroke="currentColor" id="double-arrow-left"><path stroke-linecap="round" stroke-linejoin="round" stroke-width="2" d="M11 19l-7-7 7-7m8 14-7-7 7-7"/></symbol><symbol xmlns="http://www.w3.org/2000/svg" fill="none" viewBox="0 0 24 24" stroke="currentColor" id="double-arrow-right"><path stroke-linecap="round" stroke-linejoin="round" stroke-width="2" d="M13 5l7 7-7 7M5 5l7 7-7 7"/></symbol></svg>
<script>function traverseAndReplace(e){if(e.nodeType===Node.TEXT_NODE)e.nodeValue.includes("--")&&(e.nodeValue=e.nodeValue.replace(/--/g,"-⁠-"));else for(let t=0;t<e.childNodes.length;t++)traverseAndReplace(e.childNodes[t])}traverseAndReplace(document.body)</script></body></html>